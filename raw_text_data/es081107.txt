     (Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)
     
     ΠΙΝΑΚΑΣ ΠΕΡΙΕΧΟΜΕΝΩΝ
     ΙΒ’ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β’ 
     ΣΥΝΕΔΡΙΑΣΗ  ΚΔ΄
     Παρασκευή 7 Νοεμβρίου 2008
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     1. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό Σχολείο Αμαρουσίου, το 12ο  Δημοτικό Σχολείο Καλαμάτας, το 3ο Γυμνάσιο Σπάρτης και μέλη από το ΚΑΠΗ του Δήμου Αγίων Αναργύρων Καστοριάς, σελ.
     2. Επί του Κανονισμού, σελ.
     3. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτών, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Δευτέρας 10 Νοεμβρίου 2008, σελ.
     4. Συζήτηση επικαίρων ερωτήσεων .
     α) Προς τον Υπουργό Εθνικής Παιδείας και Θρησκευμάτων, i) σχετικά με την πρόσφατη απόφαση του Ευρωπαϊκού Δικαστηρίου για την εξίσωση των πτυχίων Α.Ε.Ι.-Τ.Ε.Ι. με τα πιστοποιητικά των ιδιωτικών κολλεγίων κ.λπ., σελ.
     ii) σχετικά με την πρόσφατη απόφαση του Ευρωπαϊκού Δικαστηρίου για την εξίσωση των πτυχίων Α.Ε.Ι.-Τ.Ε.Ι. με τα πιστοποιητικά των ιδιωτικών κολλεγίων, την κατάργηση των Κέντρων Ελευθέρων Σπουδών κ.λπ., σελ.
     β) Προς τον Υπουργό Δικαιοσύνης, σχετικά με τις συνθήκες κράτησης στα σωφρονιστικά ιδρύματα της χώρας, σελ.
     γ) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με την αναστολή των εργασιών ανέγερσης κατοικιών στο Δημοτικό Διαμέρισμα Καρδίας-Δήμου Μίκρας και στο Δήμο Ωραιοκάστρου του Νομού Θεσσαλονίκης, σελ.
     δ) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των μονάδων του Ο.ΚΑ.ΝΑ. στο κέντρο της Αθήνας κ.λπ., σελ.
     5) Συζήτηση επερώτησης Βουλευτών του Κομμουνιστικού Κόμματος Ελλάδας προς τον Υπουργό Αγροτικής Ανάπτυξης και Τροφίμων, σχετικά με την αγροτική πολιτική, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Κατάθεση Εκθέσεως Διαρκούς Επιτροπής.
     Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: «Ενίσχυση της ρευστότητας της οικονομίας για την αντιμετώπιση των επιπτώσεων της διεθνούς χρηματοπιστωτικής κρίσης», σελ.
     
     ΟΜΙΛΗΤΕΣ
     Α. Επί του Κανονισμού:
     ΑΛΑΒΑΝΟΣ Α., σελ.
     ΠΑΠΑΔΗΜΗΤΡΙΟΥ Ε., σελ.
     
     Β. Επί των επικαίρων ερωτήσεων:
     ΑΛΑΒΑΝΟΣ Α., σελ.
     ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
     ΒΑΪΤΣΗΣ Α., σελ.
     ΚΑΛΟΓΙΑΝΝΗΣ Σ., σελ.
     ΚΩΝΣΤΑΝΤΟΠΟΥΛΟΣ Γ., σελ.
     ΠΑΠΑΡΗΓΑ Α., σελ.
     ΠΛΕΥΡΗΣ Α., σελ.
     ΣΤΥΛΙΑΝΙΔΗΣ Ε., σελ.
     
     Γ. Επί της επερώτησης:
     ΑΛΥΣΑΝΔΡΑΚΗΣ Κ., σελ.
     ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
     ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
     ΚΑΛΑΝΤΙΔΟΥ Σ., σελ.
     ΚΑΝΤΑΡΤΖΗΣ Α., σελ.
     ΚΑΡΑΘΑΝΑΣΟΠΟΥΛΟΣ Ν., σελ.
     ΚΙΛΤΙΔΗΣ Κ., σελ.
     ΚΟΝΤΟΣ Α., σελ.
     ΜΩΡΑΪΤΗΣ Ν., σελ.
     ΠΑΠΑΡΗΓΑ Α., σελ.
     ΠΑΠΟΥΤΣΗΣ Χ., σελ.
     ΡΟΝΤΟΥΛΗΣ Α., σελ.
     ΣΚΟΠΕΛΙΤΗΣ Σ., σελ.
     ΣΚΥΛΛΑΚΟΣ Α., σελ.

     
     ΠΡΑΚΤΙΚΑ ΒΟΥΛΗΣ
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄
     ΣΥΝΕΔΡΙΑΣΗ ΚΔ΄
     Παρασκευή 7 Νοεμβρίου 2008
     Αθήνα, σήμερα στις 7 Νοεμβρίου 2008, ημέρα Παρασκευή και ώρα 10.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Ευαγγελία Αμμανατίδου-Πασχαλίδου, Βουλευτή Β΄ Θεσσαλονίκης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  η Επιτροπή Πρωτοβουλίας για την Αλλαγή Χάραξης της Ιονίας Οδού ζητεί την τροποποίηση της χάραξης της Ιονίας Οδού στα Δ.Δ.Κοσμηράς - Ασβεστοχωρίου - Κόντσικας του Δήμου Μπιζανίου Νομού Ιωαννίνων.
     2) Ο Βουλευτής Καρδίτσης κ. ΚΩΝΣΤΑΝΤΙΝΟΣ  ΡΟΒΛΙΑΣ  κατέθεσε αναφορά με την οποία  ο Σύλλογος Αργιθεατών Θεσσαλών `Η ΕΣΤΙΑ` ζητεί την αντικατάσταση των στεγών κατοικιών  από αμίαντο στον οικισμό Αργιθεατών του Δήμου Μουζακίου Καρδίτσας.
     3) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Σύλλογος Ερασιτεχνών Αλιέων Δήμου Ιτάνου `Οι  Γράντες` διαμαρτύρεται για την απαγόρευση της ερασιτεχνικής αλιείας με δίχτυ.
     4) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  το Υπεραστικό Κ.Τ.Ε.Λ. Νομού Εύβοιας ζητεί τη χρηματοδότηση στο πλαίσιο του αναπτυξιακού νόμου του έργου κατασκευής σταθμού υπεραστικών λεωφορείων στην περιοχή `Καμάρες - Αγ.Στέφανος` του Δήμου Χαλκιδέων. 
     5) Ο Βουλευτής Κοζάνης κ. ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ κατέθεσε αναφορά με την οποία  το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί την προκήρυξη θέσεων στην Πυροσβεστική Υπηρεσία για την πρόσληψη προσωπικού με εικοσιτετράμηνη εμπειρία στην πυρόσβεση - διάσωση.
     6) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε δημοσίευμα εφημερίδας το οποίο αναφέρεται στα προβλήματα που προέκυψαν κατά την εφαρμογή της εξισωτικής αποζημίωσης.
     7) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Σύλλογος Πολυτέκνων Πύργου και Περιχώρων ζητεί να μη θεωρείται το πολυτεκνικό επίδομα εισόδημα που επηρεάζει τη χορήγηση του σχολικού επιδόματος.
     8) Οι Βουλευτές, Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία  ο Σύλλογος Δασκάλων και Νηπιαγωγών Βόνιτσας Νομού Αιτωλοακαρνανίας ζητεί την επιτάχυνση των διαδικασιών ανέγερσης των νέων σχολικών κτηρίων της περιοχής.
     9) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  οι Επόπτες Δημόσιας Υγείας της 3ης Γενικής Διεύθυνσης Ηρακλείου Κρήτης ζητούν την άμεση κάλυψη των δεκαοκτώ κενών  οργανικών θέσεων εποπτών δημόσιας υγείας της υπηρεσίας τους.
     10) Οι Βουλευτές, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄ Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  οι Πανελλήνιες Ενώσεις Μηχανικών ΕΝ, Κατωτέρων Πληρωμάτων Μηχανής ΕΝ `Ο ΣΤΕΦΕΝΣΩΝ` και Πληρωμάτων Ρυμουλκών - Ναυαγοσωστικών διαμαρτύρονται για τη δυσλειτουργία των ακτοπλοϊκών συγκοινωνιών κ.λπ..
     11) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  Σωφρονιστικοί Υπάλληλοι της Κλειστής Φυλακής  Πατρών καταγγέλλουν τις συνθήκες κράτησης και εργασίας που επικρατούν στο σωφρονιστικό αυτό ίδρυμα.
     12) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία   ο Πανελλήνιος Σύλλογος  Εργαζομένων Αγροτικής Ασφαλιστικής  Α.Ε.Ε.Γ.Α. ζητάται από τη Διοίκηση της ΑΤΕBANK να ματαιωθούν άμεσα οι διαδικασίες πώλησης του πλειοψηφικού πακέτου  και να προχωρήσουν με συγκεκριμένο  επιχειρησιακό σχέδιο στην ανάπτυξη των εργασιών της Α.Ε.Ε.Γ.Α. κ.λπ..
     13) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο κ. Κυριακόπουλος Θεμιστοκλής ζητεί τη χορήγηση από τον Ο.Γ.Α. πιστοποιητικού πολυτεκνικής ιδιότητας.
     14) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο Σύνδεσμος Θεσσαλικών Βιομηχανιών ζητεί την αποσύνδεση των εγχώριων τιμών φυσικού αερίου από την πορεία των τιμών του πετρελαίου.
     15) Ο Βουλευτής Πιερίας κ. ΙΩΑΝΝΗΣ ΑΜΟΙΡΙΔΗΣ κατέθεσε αναφορά με την οποία  το Σωματείο Εργαζομένων ΕΛ.ΤΑ. ζητεί την κάλυψη κενών θέσεων στα ΕΛ.ΤΑ. Κατερίνης.
     16) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Σύλλογος Ξενοδόχων Καμμένων Βούρλων διαμαρτύρονται για το περιεχόμενο του νέου ασφαλιστικού νομοσχεδίου που αφορά στους εποχικά δραστηριοποιούμενους συνταξιούχους ξενοδόχους.
     17) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   ζητεί να συμπεριληφθεί  η διδακτική εμπειρία στην ιδιωτική εκπαίδευση  και ο χρόνος κτήσης του πτυχίου στο διορισμό των εκπαιδευτικών.
     18) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία   διαμαρτύρεται για την άρνηση του Ο.Σ.Ε. να παραλάβει προϊόντα για μεταφορά από τη Λαμία σε άλλες πόλεις.
     19) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  το Σωματείο Εποχικών Υπαλλήλων Πυροσβεστικού Σώματος Δυτικής Μακεδονίας ζητεί την εργασιακή  τακτοποίηση των μελών του.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10976/22-4-2008 ερώτηση του Βουλευτή κ. Μιλτιάδη Βέρρα δόθηκε με το υπ’ αριθμ. 2131/14-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     « Σε απάντηση της ερώτησης με αριθμό 10976/22-4-2008 που κατέθεσε στη Βουλή ο Βουλευτής κ. Μιλτιάδης Βέρρας σας ενημερώνουμε τα ακόλουθα:
     Η αρμόδια Δ/νση Πολεοδομικού Σχεδιασμού /ΥΠΕΧΩΔΕ στο πλαίσιο των αρμοδιοτήτων της, συμφωνεί με την πρόταση, δεδομένου μάλιστα ότι για την ανάδειξη των αρχαιολογικών χώρων στον κεντρικό πυρήνα της πόλης με κυκλοφοριακές ρυθμίσεις και πεζοδρομήσεις, γίνεται συγκεκριμένη αναφορά στο κείμενο του ισχύοντος Γενικού Πολεοδομικού Σχεδίου Πατρών (ΦΕΚ 1061/Δ/1986).
     Πιθανή χρηματοδότηση του έργου από το ΥΠΕΧΩΔΕ, προϋποθέτει την υποβολή σχετικής οικονομικής μελέτης στο ΕΤΕΡΠΣ, την έγκριση της σχετικής χρηματοδότησης και τέλος την ύπαρξη σχετικής πίστωσης.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     2. Στην με αριθμό 11006/22-4-2008 ερώτηση του Βουλευτή κ. Φίλιππου Σαχινίδη δόθηκε με το υπ’ αριθμ. 2134Β/14-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ερώτησης με αριθμό 11006/22-4-2008 που κατέθεσε στη Βουλή ο Βουλευτής κ. Φίλιππος Σαχινίδης, σας γνωρίζουμε τα εξής:
     - Για τα φθοριούχο αέρια του θερμοκηπίου έχει εκδοθεί ο Κανονισμός 842/2006, ο οποίος έχει ως στόχο τη μείωση και έλεγχο των φθοριούχων αερίων του θερμοκηπίου και όχι την απαγόρευσή τους, εκτός ελάχιστων εξαιρέσεων. Ο στόχος αυτός επιτυγχάνεται μέσω του τακτικού ελέγχου του εξοπλισμού που περιέχει αυτές τις ουσίες από κατάλληλα πιστοποιημένο προσωπικό. Η συχνότητα των ελέγχων είναι ανάλογη με το φορτίο ψυκτικού υγρού το οποίο περιέχει κάθε συσκευή. Επομένως, δεν τίθεται θέμα απόσυρσης του εξοπλισμού ο οποίος περιέχει φθοριούχα αέρια του θερμοκηπίου, όπως τα HFCs, αλλά υπάρχει η υποχρέωση καλής συντήρησης και σωστού χειρισμού του περιεχόμενου ψυκτικού μέσου κατά τη διάρκεια του κύκλου ζωής του εξοπλισμού, όσο και στο τέλος αυτής, οπότε η αξιοποίηση πρέπει να γίνεται σύμφωνα με το ΠΔ 117/2004.
     - Τα ψυγεία και οι καταψύκτες που χρησιμοποιούνται για επαγγελματική χρήση εμπίπτουν στο πεδίο εφαρμογής του ΠΔ 15/2006 (ΦΕΚ 82Α) το οποίο τροποποιεί το ΠΔ 117/2004 ως προς τη διαχείριση των ΑΗΗΕ μη οικιακής προέλευσης.
     Σύμφωνα με την παραπάνω νομοθεσία, αρμόδιος φορέας για την διαχείριση του σχετικού εξοπλισμού είναι το συλλογικό σύστημα εναλλακτικής διαχείρισης ΑΗΗΕ «ΑΝΑΚΥΚΛΩΣΗ ΣΥΣΚΕΥΩΝ Α.Ε» το οποίο οργανώθηκε και λειτουργεί με υπ' αριθ. οικ. 105134/2004 (ΦΕΚ 905 Β) απόφαση του Υπουργού ΠΕ.ΧΩ.Δ.Ε..
     Τα εν λόγω ΑΗΗΕ συλλέγονται από αδειοδοτημένους συλλέκτες- μεταφορείς που έχουν συνάψει σύμβαση συνεργασίας με το σύστημα και μεταφέρονται σε αδειοδοτημένες μονάδες - για την επεξεργασία ΑΗΗΕ, συμβαλλόμενες με το σύστημα, όπου απορρυπαίνονται σύμφωνα με τις τεχνικές προδιαγραφές της ισχύουσας νομοθεσίας.
     Τα CFCs συλλέγονται και οδηγούνται σε αδειοδοτημένες μονάδες του εξωτερικού σύμφωνα με τις διατάξεις του Κανονισμού 1013/2006 για τις μεταφορές των αποβλήτων. Τα δε μη επικίνδυνα απόβλητα που προκύπτουν από την επεξεργασία των εν λόγω ΑΗΗΕ οδηγούνται προς ανακύκλωση/ αξιοποίηση σε κατάλληλα αδειοδοτημένες μονάδες της Ελλάδας αλλά και του εξωτερικού σύμφωνα με τις προαναφερόμενες διατάξεις.
     Ο Υφυπουργός
     ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     3. Στην με αριθμό 10531/16-4-2008 ερώτηση των Βουλευτών κυρίων Κωνσταντίνου Αϊβαλιώτη και Αστέριου Ροντούλη δόθηκε με το υπ’ αριθμ. Β-1420/12-5-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 10531/16-04-2008, που κατέθεσαν στη Βουλή οι Βουλευτές κ.κ. Κωστής Αϊβαλιώτης και Αστέριος Ροντούλης, σας πληροφορούμε τα παρακάτω:
     1. Σχετικά με την προμήθεια τροχαίου υλικού, η πολιτική της ΟΣΕ Α.Ε. επικεντρώνεται στην παρακολούθηση των ριζικών αλλαγών που πραγματοποιούνται στο πεδίο των ευρωπαϊκών σιδηροδρομικών μεταφορών. Με δεδομένο και το άνοιγμα του των σιδηροδρομικών μεταφορών στον ανταγωνισμό, οι αλλαγές αυτές υποχρεώνουν τον Οργανισμό να είναι πολύ προσεκτικός προκειμένου να μην επαναληφθούν λάθη του παρελθόντος, όπως αυτό με την προμήθεια των ηλεκτροκίνητων συρμών αρκετά χρόνια πριν ολοκληρωθεί η ηλεκτροδότηση του δικτύου. Ενόψει των παραπάνω, η ΟΣΕ Α.Ε. συγκρότησε επιτροπή για την επικαιροποίηση των αναγκών της εταιρίας για τα προσεχή χρόνια.
     2. Ενόψει της εργώδους προσπάθειας για την επέκταση της ηλεκτροκίνησης του δικτύου και η συνακόλουθη χρησιμοποίηση τροχαίου υλικού το οποίο το ΥΠ.Μ.Ε. είχε προμηθευθεί το 2003, εξετάζεται η αναθεώρηση του επιχειρηματικού σχεδίου του Ο.Σ.Ε. ως προς την προμήθεια μηχανών ντίζελ.
     3. Σε κάθε περίπτωση, η προμήθεια του τροχαίου υλικού θα γίνει με τις διαδικασίες που προβλέπει το νομικό πλαίσιο περί δημοσίων προμηθειών.
     Ο Υπουργός
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     4. Στην με αριθμό 10809/18-4-2008 ερώτηση του Βουλευτή κ. Αθανάσιου Μωραΐτη δόθηκε με το υπ’ αριθμ. 7017/4/8273/12-5-2008 έγγραφο από τον Υφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Θ. ΜΩΡΑΪΤΗΣ, σας γνωρίζουμε ότι, όπως έχει αποσαφηνισθεί από το Υπουργείο Εθνικής Παιδείας και Θρησκευμάτων, σύμφωνα με τις διατάξεις της κείμενης νομοθεσίας, οι απόφοιτοι Εσπερινών Γενικών Λυκείων, εφόσον επιθυμούν την εισαγωγή τους στις Στρατιωτικές ή Αστυνομικές Σχολές, θα πρέπει να πάρουν μέρος στις γραπτές εξετάσεις των μαθημάτων της Γ τάξης Ημερησίου Ενιαίου Λυκείου που διενεργούνται σε εθνικό επίπεδο κάθε χρόνο. Συνεπώς οι υποψήφιοι αυτοί δεν αποκλείονται από τις Σχολές της Αστυνομικής Ακαδημίας, εφόσον πληρούν τις ειδικές προϋποθέσεις που απαιτούνται, ενώ δεν είναι δυνατόν να ισχύσει γι' αυτούς ευνοϊκό καθεστώς εισαγωγής, καθώς αυτό αντίκειται στις διατάξεις του Συντάγματος.
     Ο Υφυπουργός
     ΠΑΝΑΓΙΩΤΗΣ ΧΗΝΟΦΩΤΗΣ»
     5. Στην με αριθμό 10849/18-4-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 7017/4/8277/12-5-2008 έγγραφο από τον Υφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑΪΒΑΛΙΩΤΗΣ, σας γνωρίζουμε στους διενεργηθέντες διαγωνισμούς από το έτος 2004 και έως σήμερα για την πλήρωση κενών τακτικών θέσεων στην Ε.Υ.Π., απαραίτητο προαπαιτούμενο δικαιολογητικό κατά πρωτεύοντα ρόλο αποτελεί η υποβολή αίτησης-υπευθύνου δηλώσεως από τους υποψηφίους για πρόσληψη, η οποία επέχει τη θέση εκείνης του άρθρου 8 του ν. 1599/1986, έτσι ώστε, τυχόν ανακρίβεια των δηλούμενων στοιχείων, να επιφέρει και τις προβλεπόμενες από τις ισχύουσες διατάξεις ποινικές κυρώσεις, πέραν των λοιπών συνεπειών ως προς τη συμμετοχή στο διαγωνισμό, σε βάρος των υποψηφίων. Επισημαίνεται ότι και τα συνυποβαλλόμενα με την αίτηση-υπεύθυνη δήλωση των υποψηφίων δικαιολογητικά αποτελούν αναπόσπαστο τμήμα αυτής, ως προς τα παρεπόμενα αποτελέσματα των συνεπειών τυχόν παρατυπιών σε αυτά. Παράλληλα, επιπρόσθετη προστασία και ασφάλεια συνιστά η επικύρωση των υποβαλλόμενων φωτοαντιγράφων των δικαιολογητικών, αφού η διοικητική αυτή πράξη πραγματοποιείται από επίσημες δημόσιες Αρχές κατόπιν της αντιπαραβολής των αντιγράφων εκ του πρωτοτύπου, το οποίο προσκομίζεται σε αυτές.
     Τέλος, σας γνωρίζουμε ότι στους προαναφερόμενους διαγωνισμούς ουδέν κρούσμα με ελάττωμα γνησιότητας δικαιολογητικών, πιστοποιητικών κ.ο.κ. προέκυψε ή εντοπίστηκε.
     Ο Υφυπουργός
     ΠΑΝΑΓΙΩΤΗΣ ΧΗΝΟΦΩΤΗΣ»
     6. Στην με αριθμό 10296/14-4-2008 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 862/14-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας γνωρίζουμε τα εξής:
     1. Σχετικά με τη θεομηνία που έπληξε την περιοχή ανατολικά του Αεροδρομίου Ζακύνθου στις 03.04.08 και σύμφωνα με την εγκύκλιο του ΥΠΕΧΩΔΕ 938/ΑΖ11/15.04.08, αν έχουν προκληθεί ζημιές στα κτίρια από πλημμύρες λόγω της καταιγίδας, απαιτείται αίτημα από τη Νομαρχιακή Αυτ/ση Ζακύνθου ή την Περιφέρεια με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των πληγέντων.
     2. Το ΥΠΕΧΩΔΕ, σύμφωνα με το άρθρο 10 του Ν. 2576/98, είναι αρμόδιο αποκλειστικά για την αποκατάσταση των ζημιών σε κτίρια και κτιριακές εγκαταστάσεις μετά από θεομηνίες όπως σεισμούς, πλημμύρες, πυρκαγιές και κατολισθήσεις.
     3. Στην προκειμένη περίπτωση το ΥΠΕΧΩΔΕ δεν έχει προβεί μέχρι σήμερα σε καμία ενέργεια για την οριοθέτηση της Ζακύνθου γιατί δεν έχει λάβει αίτημα από τη Νομ/κή Αυτ/ση ή την Περιφέρεια για ζημιές σε κτίρια από πλημμύρες, ενώ στο υπ’ αρ. 95/10.04.08 αίτημα της Νομ/κής Αυτ/σης Ζακύνθου για χαρακτηρισμό της νήσου ως θεομηνιόπληκτης το ΥΠΕΧΩΔΕ απάντησε αρνητικά, διότι οι καταγεγραμμένες ζημιές δεν αναφέρονταν σε πλημμύρες αλλά σε ανεμοστρόβιλο.
     4. Επισυνάπτουμε τα με αρ.πρ.9904/9899/12.5.08 και οικ.1357/18.4.08 σχετικά έγγραφα της Περιφέρειας Ιονίων Νήσων και της Νομαρχιακής Αυτοδιοίκησης Ζακύνθου, για την ενημέρωσή σας.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     7. Στην με αριθμό 10994/22-4-2008 ερώτηση του Βουλευτή κ. Γεωργίου Καρατζαφέρη δόθηκε με το υπ’ αριθμ. 845/14-5-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Κύριε Πρόεδρε
     Σε απάντηση της ανωτέρω σχετικής Ερώτησης και σύμφωνα με τα στοιχεία των αρμόδιων Υπηρεσιών αναφορικά με την απασχόληση δημοσιογράφων στα Γραφεία Τύπου του ΥΠΕΧΩΔΕ, ΓΓΔΕ/ΥΠΕΧΩΔΕ και Νομικών Προσώπων Εποπτείας ΓΓΔΕ και ΓΓΣΔΕ, σας ενημερώνουμε για τα εξής:
     1. Στο Γραφείο Τύπου και Δημοσίων Σχέσεων του ΥΠΕΧΩΔΕ υπηρετεί ο δημοσιογράφος Κωνσταντίνος Λάμπρου, μέλος της Ένωσης Συντακτών Ημερησίων Εφημερίδων Αθηνών.
     2. Στο Γραφείο Τύπου της ΓΓΔΕ υπηρετεί η δημοσιογράφος κα. Στέλλα Παπαμιχαήλ.
     3. Στο Τεχνικό Επιμελητήριο Ελλάδος (ΤΕΕ)-ΝΠΔΔ υπηρετούν με σχέση εργασίας ιδιωτικού δικαίου αορίστου χρόνου, οι παρακάτω τρεις (3) δημοσιογράφοι:
     - Αργύρης Δεμερτζής
     - Ευφροσύνη Καβαλάρη
     - Γεώργιος Καραλής
     Σύμφωνα με το Ν.1486/84 το ΤΕΕ έχει συγκροτήσει ομάδες εργασίας, στις οποίες συμμετέχουν οι παρακάτω τέσσερις (4) δημοσιογράφοι:
     - Ιωάννης Βραχάλης
     - Χριστόδουλος Γλύστρας
     - Νικόλαος Πέρπερας
     - Βασιλική Χαραλαμπίδου
     4. Στο Γραφείο Τύπου της Διεύθυνσης Δημοσίων Σχέσεων και Επικοινωνίας της ΕΥΔΑΠ Α.Ε. απασχολείται με σχέση εργασίας ιδιωτικού δικαίου αορίστου χρόνου ο δημοσιογράφος κ. Ιωάννης Στεβής.
     Ο Υφυπουργός
     Θ. ΞΑΝΘΟΠΟΥΛΟΣ».)
     ΠΡΟΕΔΡΕΟΥΣΑ (Έλσα Παπαδημητρίου):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 10 Νοεμβρίου 2008.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 212/4-11-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Έξαρχου προς τον Υπουργό Αγροτικής Ανάπτυξης και Τροφίμων, σχετικά με τη στήριξη του εισοδήματος των αγροτών κ.λπ..
     2. Η με αριθμό 211/4-11-2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Δικαιοσύνης, σχετικά με τη λήψη μέτρων για την κατάσταση στις ελληνικές φυλακές κ.λπ..
     3. Η με αριθμό 217/4-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Ανάπτυξης, σχετικά με τη λήψη μέτρων για τον έλεγχο των υψηλών τιμών πώλησης βενζίνης από τα πρατήρια που λειτουργούν στις εθνικές οδούς κ.λπ..
     4. Η με αριθμό 215/4-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς την Υπουργό Απασχόλησης και Κοινωνικής Προστασίας, σχετικά με την προβλεπόμενη αύξηση του ποσοστού ανεργίας και την παράνομη απασχόληση κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1 Η με αριθμό 208/4-11-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Γεωργίου Παπαγεωργίου προς τον Υπουργό Πολιτισμού, σχετικά με την πρόσληψη του αναγκαίου προσωπικού για τη φύλαξη και αξιοποίηση των Αρχαιολογικών χώρων κ.λπ..
     2. Η με αριθμό 210/4-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τους Υπουργούς Εθνικής Παιδείας και Θρησκευμάτων και Εσωτερικών, σχετικά με την κλήση από την αστυνομία διευθυντών και προέδρων συλλόγων γονέων για την υπόδειξη των «πρωταίτιων» των μαθητικών κινητοποιήσεων κ.λπ..
     3. Η με αριθμό 218/4-11-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κυρίας Άννας Φιλίνη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με την προστασία και ανάδειξη της Ακαδημίας Πλάτωνος, μέσω της υλοποίησης του προγράμματος της Εταιρείας Ενοποίησης Αρχαιολογικών Χώρων Αθήνας κ.λπ..
     4. Η με αριθμό 216/4-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με την εισαγωγή εισοδηματικών κριτηρίων στη χορήγηση του πολυτεκνικού τιμολογίου της Δ.Ε.Η.  κ.λπ..
     ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 206/4.11.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Ανάπτυξης, σχετικά με την καθυστέρηση κατάθεσης του σχεδίου νόμου για το ενεργειακό έργο της Μεσοχώρας Τρικάλων κ.λπ., δεν θα συζητηθεί λόγω κωλύματος του κυρίου Υπουργού.
     Στη συνέχεια, έχουμε δύο επίκαιρες ερωτήσεις, της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας της κ. Αλέκας Παπαρήγα και του Προέδρου της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρου Αλαβάνου. Επειδή αναφέρονται στο ίδιο θέμα, θα συζητηθούν …
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, μπορώ να έχω το λόγο;
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Πρόεδρε.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, προβλέπω ότι θα πείτε ότι θα συζητηθούν από κοινού οι ερωτήσεις. Απ’ ό,τι ξέρω από άλλες περιπτώσεις, αυτό απαιτεί τη συναίνεση των ερωτώντων. Εγώ νομίζω ότι είναι μεγάλο θέμα. Δεν μπορούμε να το τελειώσουμε άρπα-κόλλα. Μ’ αυτήν την έννοια θα ήθελα η ερώτησή μου να συζητηθεί ξεχωριστά.
     ΠΡΟΕΔΡΕΥΟΥΣΑ (Έλσα Παπαδημητρίου): Δεν απαιτείται η συναίνεση στη βάση του Κανονισμού, αλλά δεν έχω κανένα πρόβλημα και θεωρώ ότι και ο Υπουργός δεν έχει κανένα πρόβλημα να ικανοποιήσουμε το αίτημά σας.
     Επομένως, ξεκινάμε με την δεύτερη με αριθμό 209/4.11.2008 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα προς τον Υπουργό Εθνικής Παιδείας και Θρησκευμάτων, σχετικά με την πρόσφατη απόφαση του Ευρωπαϊκού Δικαστηρίου για την εξίσωση των πτυχίων Α.Ε.Ι.-Τ.Ε.Ι. με τα πιστοποιητικά των ιδιωτικών κολλεγίων κ.λπ..
     Η επίκαιρη ερώτηση της κ. Παπαρήγα έχει ως εξής:
     «Φοιτητές-σπουδαστές, πανεπιστημιακοί, εκπαιδευτικοί βρίσκονται σε κινητοποίηση διεκδικώντας απειθαρχία στην πρόσφατη απόφαση του Ευρωπαϊκού Δικαστηρίου και στην οδηγία 36/2005 που εξισώνουν τα πτυχία των Α.Ε.Ι.-Τ.Ε.Ι. με τα πιστοποιητικά των ιδιωτικών κολλεγίων, καθώς και κατάργηση του πρόσφατου κυβερνητικού νόμου που επισημοποιεί και εξωραΐζει τα εμπορικά αυτά υποκαταστήματα των κάθε είδους ξένων ιδρυμάτων. Οι ρυθμίσεις αυτές υπονομεύουν  κατάφωρα τα εκπαιδευτικά και εργασιακά δικαιώματα της νεολαίας. Αφ’ ενός καθιερώνουν έμμεσα τα ιδιωτικά πανεπιστήμια και ανοίγουν το δρόμο για την ολοσχερή μετατροπή της ανώτατης εκπαίδευσης σε προνόμιο μόνον εκείνων που μπορούν να την αγοράσουν, αφ’ ετέρου δημιουργούν μια στρατιά αποφοίτων από ένα συνονθύλευμα τριτοβάθμιας εκπαίδευσης με στόχο τη συμπίεση των μισθών και των όρων εργασίας τους στο κατώτατο δυνατό επίπεδο. Ταυτόχρονα, υποσκάπτουν βαθύτατα την επιστημονική υπόσταση των δημόσιων ανώτατων ιδρυμάτων, ακόμη και την ύπαρξη ορισμένων απ’ αυτά, επιβάλλοντας τον ανταγωνισμό τους με καθαρά κερδοσκοπικού χαρακτήρα επιχειρήσεις, όπως είναι τα κολέγια.
     Ερωτάται ο κύριος Υπουργός αν παρ’ όλα τα παραπάνω θα επιμείνει στην ενσωμάτωση στην ελληνική νομοθεσία των κατευθύνσεων του ευρωδικαστηρίου και της οδηγίας 36/2005 καθώς και στην εφαρμογή του νόμου για τα ιδιωτικά κολέγια ή θα διακόψει κάθε σχετική ενέργεια καταργώντας ταυτόχρονα τα Κέντρα Ελευθέρων Σπουδών και αν θα προχωρήσει άμεσα στη διαμόρφωση συστήματος αποκλειστικά δημόσιων και δωρεάν επαγγελματικών σχολών μετά τη δωδεκάχρονη εκπαίδευση που θα προσφέρουν επαγγελματική μόρφωση σε όσους  νέους δεν συνεχίζουν στην ανώτατη εκπαίδευση.»
     Κύριε Στυλιανίδη, έχετε το λόγο για τρία λεπτά.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων):  Ευχαριστώ, κυρία Πρόεδρε.
     Θέλω πρώτα να πω ότι η Κυβέρνηση, όχι μόνο δεν αιφνιδιάστηκε στο θέμα της δικαστικής απόφασης, αλλά θα έλεγα ότι δικαιώθηκε όσον αφορά στην υπεύθυνη και διορατική πρόβλεψη που είχε κάνει κατά τη διαδικασία συζήτησης του άρθρου 16 και στη συνέχεια, κατά τη διαδικασία της συζήτησης επ’ ευκαιρία του νόμου των κολεγίων εδώ στη Βουλή. Οι εξελίξεις ήλθαν έτσι όπως τις περιμέναμε να έλθουν και δεν μας αιφνιδίασαν καθόλου. Αντιθέτως, μας βρήκαν προετοιμασμένους. Εάν η Αντιπολίτευση δεν είχε εγκλωβιστεί στην ιδεοληψία της και στις προκαταλήψεις της κατά τις συζητήσεις εκείνες, είναι βέβαιο, ότι με μεγαλύτερη πληρότητα σήμερα θα μπορούσαμε να επιτύχουμε ποιοτικά αποτελέσματα. 
     Ωστόσο εδώ  υπάρχει μια πολιτική υποκρισία την οποία οφείλω να αναδείξω. Το πρώτο στοιχείο αυτής της υποκρισίας είναι ότι η οδηγία αυτή για την οποία καταδικάστηκε η Ελλάδα είναι οδηγία η οποία προήλθε από Έλληνα Επίτροπο, από την κ. Παπανδρέου και μάλιστα εξεδόθη όταν την Προεδρία της Ευρωπαϊκής Ένωσης είχε η Αξιωματική Αντιπολίτευση, το κόμμα του ΠΑ.ΣΟ.Κ.. Πήγε προσφάτως η κ. Διαμαντοπούλου για λόγους εντυπώσεων, να δώσει τη μάχη υποτίθεται του δημόσιου ανώτατου εκπαιδευτικού ιδρύματος στην Ευρωπαϊκή Επιτροπή  και συνάντησε αναρμόδιο επίτροπο. Οι επίτροποι παιδείας δεν είναι αυτοί οι οποίοι θα μπορούσαν να τοποθετηθούν με υπευθυνότητα για το ζήτημα. Είναι κυρίως ο επίτροπος ανταγωνισμού, διότι από το σκεπτικό και το διατακτικό της απόφασης προκύπτει ότι η Ελλάδα καταδικάζεται για την ελευθερία του δικαιώματος εγκατάστασης και εργασίας σε άλλο κράτος-μέλος.
     Το ζήτημα είναι: Το θέμα που βάζει το Κομμουνιστικό Κόμμα σήμερα, μπορεί να σταθεί; Η απάντησή μας είναι ότι νομικά δεν μπορεί να σταθεί και δεν μπορεί να σταθεί, διότι πρώτα απ’ όλα, μέσα από τη δικαστική απόφαση του Δικαστηρίου Ευρωπαϊκών Κοινοτήτων προκύπτει ότι τα κολέγια που ασκούν franchising στην Ελλάδα, δικαίωμα δικαιόχρησης, θεωρούνται προέκταση του ευρωπαϊκού συστήματος. Δεν θεωρούνται ότι υπάγονται στο πεδίο αρμοδιότητας της εθνικής πολιτικής για το χώρο της παιδείας. 
     Δεύτερον, έρχεται η κατάργησή τους σε σύγκρουση με το άρθρο 5 παράγραφος 1 του Συντάγματος, το δικαίωμα ελεύθερης συμμετοχής στην οικονομική ζωή, το άρθρο 16 παράγραφος 1 του Συντάγματος, της ελευθερίας διδασκαλίας και το άρθρο 106 παράγραφος 2, οικονομική ελευθερία. Και βεβαίως έρχεται και σε πλήρη σύγκρουση με την ελευθερία εγκατάστασης και εργασίας σε άλλο κράτος-μέλος, η οποία είναι σκληρός πυρήνας του Κοινοτικού Δικαίου. 
     Εξ αυτών των λόγων, δεν μπορούμε να ισχυριστούμε ότι θα κλείναμε τέτοιου είδους δομές. Τι μπορούμε όμως να κάνουμε; Δικαιώνεται η διορατικότητα του νόμου μας, ο οποίος ελέγχει την ποιότητα του παροχέα τέτοιου είδους υπηρεσιών και φτάνει σε σημείο να μπορεί να κλείσει κανείς τον παροχέα, δηλαδή, το κολέγιο εδώ στην Ελλάδα, εάν δεν πληροί ορισμένες προϋποθέσεις ποιότητας και ασφάλειας. 
     Παράλληλα, η εξέλιξη του επαγγελματικού προσόντος σε επαγγελματικό δικαίωμα προβλέπει η ίδια η ευρωπαϊκή νομοθεσία να μπορεί να φιλτράρεται από το κράτος-μέλος με αξιολογήσεις και με επιλογή είτε της άσκησης είτε της διδασκαλίας πρόσθετων μαθημάτων. Εκεί θα μπορούσαμε να οργανώσουμε την εθνική μας άμυνα, συνεργαζόμενοι και με τα δημόσια ελληνικά πανεπιστήμια και βεβαίως συνεργαζόμενοι και με τις επαγγελματικές ενώσεις. Και εκεί νομίζω ότι θα πρέπει να είναι το επόμενο βήμα της προσπάθειάς μας εντοπισμένο.
     Αντιμετωπίζουμε θετικά την πρόταση του Κομμουνιστικού Κόμματος για τις επαγγελματικές σχολές και βεβαίως είναι ένα ζήτημα που θα μπορούσαμε να συζητήσουμε το επόμενο διάστημα και βεβαίως υποστηρίζουμε όσο πιο θερμά μπορούμε την ενίσχυση του δημόσιου ελληνικού πανεπιστημίου και Τ.Ε.Ι., γιατί πιστεύουμε ότι μόνο με την αντεπίθεση των ελληνικών δημοσίων Α.Ε.Ι. προς τον ευρωπαϊκό χώρο θα μπορούσαμε να καταστήσουμε την Ελλάδα από χώρα διαρροής φοιτητών και αιμορραγίας εγκεφάλων σε σημαντικό διεθνές εκπαιδευτικό κέντρο.
     ΠΡΟΕΔΡΕΥΟΥΣΑ (΄Ελσα Παπαδημητρίου): Το λόγο έχει η κ. Παπαρήγα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Υπουργέ, η πολιτική υποκρισία δεν μας αγγίζει, δεδομένου ότι εμείς ως κόμμα δεν υιοθετήσαμε ποτέ αυτήν την άποψη. Και εδώ στην ελληνική Βουλή και στο Ευρωκοινοβούλιο δεν υπάρχει Έλληνας κομμουνιστής Ευρωβουλευτής που ανέχθηκε την ύπαρξη κολεγίων ως ιδιωτική μορφή, και στην Ευρώπη και στην Ελλάδα που μας αφορά.
     Δεύτερον, τη δικαστική αυτή απόφαση επίσης δεν την αναγνωρίζουμε, παίρνοντας υπόψη τη γενικότερη θέση μας και παίρνοντας υπόψη και το εξής πράγμα, ότι, όταν υπάρχουν δικαστικές αποφάσεις σε βάρος των συμφερόντων των εργαζομένων, της νεολαίας, εμείς θεωρούμε ότι αυτές οι δικαστικές αποφάσεις πρέπει να μην παίρνονται υπόψη, να τις αψηφήσει μία κυβέρνηση, άμα θέλει, να μην πειθαρχήσει κ.λπ.
     Τρίτον, μου είπατε ότι τα κολέγια είναι μέρος -ας πούμε- του ευρύτερου ευρωχώρου. Κάπως έτσι το είπατε. Για ό,τι λειτουργεί μέσα στην Ελλάδα, βεβαίως, υπάρχει ευρωχώρος, δεν είναι θέμα δικό μας να υπάρξει ή να μην υπάρξει στις σημερινές συνθήκες. Αλλά από τη στιγμή που λειτουργούν στην Ελλάδα, για εμάς είναι ελληνικός χώρος. Λοιπόν, εδώ πρόκειται για προάγγελο της δημιουργίας ιδιωτικών πανεπιστημίων. Όλα αυτά τα κολέγια εκεί θα εξελιχθούν, ένα μέρος απ’ αυτά που θα αξιολογηθούν, εφόσον αλλάξει το Σύνταγμα και υπάρχει μία τέτοια πιθανότητα να αλλάξει, διότι και το ΠΑ.ΣΟ.Κ. είναι υπέρ των ιδιωτικών πανεπιστημίων. Θα υπάρξει μια πιθανότητα, αν οι εκλογές οδηγήσουν σε μια τέτοια σύνθεση που θα το επιτρέψει. Πρόκειται για αμερικάνικο σύστημα, δοκιμασμένο και αποτυχημένο στις Ηνωμένες Πολιτείες της Αμερικής, όλος αυτός ο συρφετός των κολεγίων. 
     Εμάς μας απασχολεί το εξής πράγμα: Μας απασχολεί και η υποβαθμισμένη μόρφωση που δίνουν και θα δίνουν τα περισσότερα, αλλά γενικότερα πρόκειται για υποβαθμισμένη μόρφωση και υποβαθμισμένα εργασιακά δικαιώματα. Να σας πω κάτι; Έτσι όπως πάει το πράγμα, το άρθρο 16 το μόνο που απαγορεύει σήμερα είναι να πληρώνουν οι φοιτητές για τα προπτυχιακά. Όλα τα άλλα πια, έτσι όπως έχουν διαμορφωθεί, όλα επιτρέπονται και το άρθρο 16 έχει χάσει πια την ουσιαστική του σημασία, γι’ αυτό εμείς δεν περιοριζόμαστε ποτέ μόνο στο να μη γίνει η αναθεώρηση του άρθρου 16. 
     Είπατε το εξής πράγμα για τις επαγγελματικές σχολές. Εμείς τις επαγγελματικές σχολές τις βλέπουμε μετά το δωδεκάχρονο δημοτικό-γυμνάσιο-λύκειο, χωρίς να συνυπάρχει καμμία μορφή ιδιωτικής δραστηριότητας και -αν θέλετε- δεν τις βλέπουμε σαν σχολές που θα πηγαίνουν τα παιδιά που τάχα δεν παίρνουν τα γράμματα, που θα πηγαίνουν τα παιδιά που ανήκουν στις εργατικές λαϊκές οικογένειες, αλλά τα παιδιά εκείνα που επιλέγουν ένα επάγγελμα για το οποίο δεν χρειάζεται να πάει κάποιος στο πανεπιστήμιο, δεν έχει, δηλαδή, επιστημονικό αντικείμενο, έχει επαγγελματικό και υψηλού επιπέδου. Πάμε δυστυχώς για εξίσωση. Αυτό θα γίνει τελικά, εξίσωση πτυχίων. Εκεί θα οδηγήσει. Θα πάμε για υπερπληθωρισμό ειδικοτήτων και πτυχιούχων και επαγγελματικών ειδικοτήτων. Πληθωρισμός και από το Πολυτεχνείο και από τα κολέγια και από τα πανεπιστήμια που και αυτά φτιάχνουν σχολές. Και στα Τ.Ε.Ι. κάθε μέρα γίνεται και μία σχολή, αλλάζουν τον τίτλο και εμφανίζονται ότι έχουν αλλάξει και τις σπουδές. Πάμε για υπερπληθωρισμό. Εδώ να δείτε τι έχει να γίνει. Και βεβαίως, με βάση τη γενικότερη πολιτική και την κυρίαρχη πολιτική, η αγορά καλείται να επιλύσει αυτά τα ζητήματα. Και αυτό σημαίνει ότι θα αυξηθεί ο αριθμός των ετεροαπασχολουμένων, των ανέργων, των υποαπασχολουμένων ή των ανθρώπων εκείνων όπου τελικά πιέζουν προς τα κάτω τους μισθούς και τα μεροκάματα, φτηνή εργατική δύναμη με εξίσωση ανόμοιων πραγμάτων και επαγγελματικών δικαιωμάτων. 
     Θα σας το πω καθαρά. Από την άλλη πόρτα και με τη βοήθεια της οδηγίας –είστε και ευχαριστημένοι με τη δικαστική απόφαση, είμαι σίγουρη- επιχειρείτε αυτό που δεν καταφέρατε με την αναθεώρηση του άρθρου 16. Όλα αυτά θα είναι τα φυτώρια των ιδιωτικών πανεπιστημίων. Εγώ δέχομαι ότι θα βάλετε κάποιους κανόνες ποια είναι καλύτερα και ποια είναι χειρότερα και ποια δεν θα λειτουργούν, διότι εδώ θα φυτρώσουν πάρα πολλά ιδιωτικά κολέγια και θα συγκεντρωθεί η προσοχή στο αμερικάνικο, στο βρετανικό, αυτά που έχουν τη δυνατότητα για να πω έτσι, τη μεγαλύτερη οικονομική δυνατότητα ή και την καλή μαρτυρία του πανεπιστημίου του οποίου τάχα είναι θυγατρικά δημιουργήματα ή είναι παραρτήματα. Αυτά θα επιβιώσουν και όπως έγινε και στα ιδιωτικά σχολεία θα υπάρχει μια σειρά άλλα, θα υπάρχουν τα φτηνά ιδιωτικά κολέγια της κακής -ας πούμε- κατάστασης και τα καλύτερα ιδιωτικά κολέγια που δεν παύει να είναι ιδιωτικά. Με αυτήν την έννοια, είμαστε ριζικά αντίθετοι. 
     Αν η Κυβέρνηση αντιστεκόταν σ’ αυτήν τη δικαστική απόφαση, εμείς εννοείται ότι θα τη στηρίζαμε και το θέμα δεν είναι ότι θα τη στηρίζαμε εμείς, θα τη στήριζε η μεγάλη πλειοψηφία και των εργαζομένων και των πανεπιστημιακών στο βαθμό που θα καλούσατε και θα εξηγούσατε γιατί δεν δέχεστε αυτήν την κατάσταση που προϋπάρχει. Τη νομιμοποιείτε και μέσω της τάξης –ξαναλέω- απλώς θα συγκεντρωθούν, θα επιβιώσουν λιγότερα σχετικά μ’ αυτά που υπάρχουν αλλά ισχυρότερα και τα οποία οπωσδήποτε θα έχουν και πλήρη διαπλοκή και με τα πανεπιστήμια, θα «αρμέγουν» πελατεία από τα πανεπιστήμια και από τα Τ.Ε.Ι.. Με αυτήν την έννοια είμαστε αντίθετοι. Ξαναζητάμε επαγγελματικές σχολές μετά το δωδεκάχρονο, υψηλού επιπέδου και όχι αυτά που υπάρχουν σήμερα και αυτά όλα ζητούν και μία άλλη τακτοποίηση για τα Τ.Ε.Ι.. Οι σχολές των Τ.Ε.Ι. μπορούν να ενταχθούν στα πανεπιστήμια και άλλες να είναι επαγγελματικές σχολές. Πρόκειται για απαράδεκτη κατάσταση, ένα αμερικάνικο σύστημα που ήδη συζητιέται να αλλάξει, όχι επί Ομπάμα, από πριν.
     ΠΡΟΕΔΡΕΥΟΥΣΑ (΄Ελσα Παπαδημητρίου): Το λόγο έχει ο κύριος Υπουργός.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κυρία Παπαρήγα, εγώ θα ήθελα να αναγνωρίσω ότι έχετε συνέπεια στη διαφωνία μας. Και ότι όντως είστε το μοναδικό κόμμα στην Αντιπολίτευση που από την αρχή μέχρι το τέλος υποστηρίζει τα ίδια πράγματα. Οβιδιακές μεταμορφώσεις έχουμε ζήσει από τα δύο άλλα κόμματα στο συγκεκριμένο ζήτημα, οφείλω όμως να πω ότι αυτό που εξήγησα προηγουμένως ότι είναι προέκταση του ευρωπαϊκού εκπαιδευτικού συστήματος δεν είναι δική μου άποψη, είναι το σκεπτικό και το διατακτικό της απόφασης του Δικαστηρίου Ευρωπαϊκών Κοινοτήτων, το οποίο εκεί ακριβώς βασίζει το διά ταύτα της αποφάσεως, ότι δηλαδή τα κολέγια που έχουν κάνει άσκηση του δικαιώματος δικαιόχρησης είναι προέκταση του βρετανικού, του γαλλικού, του γερμανικού ή του οποιουδήποτε άλλου συστήματος στην Ελλάδα. Σε αυτό το σημείο εμείς δεν μπορούμε να παρέμβουμε. Εκεί ακριβώς θίγεται το θέμα του δικαιώματος ελευθερίας εγκατάστασης και εργασίας -και όχι μόνο στους αποφοίτους- και εκεί εμείς οφείλουμε να παρακολουθήσουμε την ευρωπαϊκή οδηγία, προσπαθώντας να βάλουμε ασφαλιστικές δικλίδες για την ποιότητα της εκπαίδευσης στη χώρα μας.
     Πώς μπαίνουν αυτές οι ασφαλιστικές δικλίδες που επιδιώκουν την ποιότητα; Η πρώτη και βασικότερη είναι ο ίδιος ο νόμος, ο οποίος ελέγχει αυτούς τους παρόχους. Τους ελέγχει με την αίρεση ακόμα και του κλεισίματος και του προστίμου και των άλλων κυρώσεων που προβλέπει. Επίσης, ελέγχει την αντιστοίχιση των αναλυτικών προγραμμάτων, το επίπεδο των διδασκόντων και την αναλογία διδασκόντων-διδασκομένων και ο νόμος δίδει τη δυνατότητα στο κράτος να παρέμβει ακόμα και κλείνοντας τη συγκεκριμένη δομή, όταν δεν πληροί αυτές τις προϋποθέσεις.
     Την ίδια ώρα εγώ σας διαβεβαιώ ότι κάνουμε ότι είναι δυνατόν για να βγάλουμε το δημόσιο ανώτατο εκπαιδευτικό σύστημα στην αντεπίθεση της ποιότητας και με το νόμο για τα μεταπτυχιακά που του επιτρέπει να αναπτύξει παραρτήματα εκτός συνόρων και με τη βελτίωση της παρεχόμενης ποιότητας μέσα σ’ αυτό και με την αύξηση των δαπανών για την ανώτατη εκπαίδευση. Μπορεί γενικώς ο δείκτης για την εκπαίδευση να είναι καθηλωμένος αλλά για την ανώτατη εκπαίδευση είναι αυξανόμενος. Με τη σωστή διαχείριση και με μια έξυπνη πολιτική πιστεύουμε ότι το δημόσιο Α.Ε.Ι. μπορεί να κυριαρχήσει όπως κυριαρχεί αυτή τη στιγμή όχι μόνο εθνικά αλλά στον ευρωπαϊκό εκπαιδευτικό χώρο. 
     Δεν ξέρω αν αναφέρεστε στην εφαρμογή, στην πράξη του άρθρου 16 παράγραφος 7 του Συντάγματος που  προβλέπει τις ανώτερες επαγγελματικές σχολές αλλά είμαστε έτοιμοι να ανοίξουμε και αυτό το κεφάλαιο συζήτησης. Νομίζω ότι είναι αναγκαίο χωρίς να δημιουργούμε πληθωρισμό πτυχίων να έχουμε κύριο στόχο την προστασία της ποιότητας των παρεχόμενων εκπαιδευτικών υπηρεσιών σε ανώτατο και ανώτερο επίπεδο. 
     ΠΡΟΕΔΡΕΥΟΥΣΑ (Έλσα Παπαδημητρίου): Τρίτη είναι η με αριθμό 219/4-11-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εθνικής Παιδείας και Θρησκευμάτων, σχετικά με την πρόσφατη απόφαση του Ευρωπαϊκού Δικαστηρίου για την εξίσωση των πτυχίων ΑΕΙ –ΤΕΙ με τα πιστοποιητικά των ιδιωτικών κολλεγίων, την κατάργηση των Κέντρων Ελευθέρων Σπουδών κ.λπ. 
     Η επίκαιρη ερώτηση του κ. Αλαβάνου έχει ως εξής: 
     «Η απόφαση του Ευρωπαϊκού Δικαστηρίου 78/08(23-10-2008 καταδίκασε την Ελλάδα ότι δεν αναγνωρίζει τα «πτυχία» που χορηγούνται από τα Κ.Ε.Σ. κατόπιν σπουδών που πραγματοποιούνται στο πλαίσιο συμφωνιών δικαιόχρησης θέτοντας έτσι εκ των πραγμάτων την υποχρέωση άρσης της λειτουργίας των Κ.Ε.Σ. που συνεργάζονται με ξένα πανεπιστήμια προκειμένου να γίνει σεβαστό το Σύνταγμα της χώρας μας και συγκεκριμένα το άρθρο 16 παράγραφος 5. Ταυτόχρονα διέψευσε πλήρως τον Πρωθυπουργό που δήλωνε ότι «ο νόμος για τα κολέγια βάζει τέλος στα ανεξέλεγκτο χάος των Κέντρων Ελευθέρων Σπουδών» αφού στην απόφαση του ευρωπαϊκού Δικαστηρίου τονίζεται ότι «Το κράτος- μέλος υποδοχής δεν μπορεί να ελέγχει τις προϋποθέσεις βάσει των οποίων χορηγήθηκαν το διπλώματα». 
     Η απόφαση αυτή έχει φέρει μεγάλη αναστάτωση στα Ανώτατα Εκπαιδευτικά Ιδρύματα ιδιαίτερα τα Τ.Ε.Ι., κυρίως της περιφέρειας που δέχονται ένα νέο πλήγμα, όσο και όλη την Ανώτατη Εκπαίδευση που καλείται να υπερασπιστεί το Σύνταγμα απέναντι στη συνταγματική εκτροπή της Κυβέρνησης της Ν.Δ. με το νόμο για τα Κ.Ε.Σ.. 
     Ερωτάται ο κύριος Υπουργός: 
     Προτίθεται επιτέλους η Κυβέρνηση να ακολουθήσει τη μοναδική δυνατή πολιτική που είναι η άρση της άδειας λειτουργίας των Κέντρων Ελευθέρων Σπουδών που συνεργάζονται με ξένα πανεπιστήμια, αφού η λειτουργία τους έρχεται σε αντίθεση με το άρθρο 16 του Συντάγματος και με δεδομένο ότι έτσι επιλύεται και το οποιοδήποτε ενδεχόμενο σύγκρουσης και κοινοτικής νομιμότητας αφού με βάση τη Συνθήκη της Ευρωπαϊκής Ένωσης η Ένωση δεν έχει κανένα απολύτως δικαίωμα να εμπλακεί στα της οργάνωσης της παιδείας, της ίδρυσης ή κατάργησης εκπαιδευτηρίων στις χώρες- μέλη; (Άρθρο 149, παράγραφος 1: «Η Ένωση σέβεται πλήρως την αρμοδιότητα των κρατών-μελών για το περιεχόμενο της διδασκαλίας και την οργάνωση του εκπαιδευτικού συστήματος» και άρθρο 149 παράγραφος 4 «σε θέματα παιδείας η Ένωση δεν εναρμονίζει τις νομοθετικές και κανονιστικές διατάξεις των κρατών- μελών»)»
     Ο κύριος Υπουργός έχει το λόγο. 
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Πρώτα απ’ όλα να επαναλάβω ότι δεν αιφνιδιαστήκαμε από την απόφαση 78/2008 η οποία καταδίκασε την Ελλάδα για μη εφαρμογή της οδηγίας της κ. Βάσως Παπανδρέου ως αρμοδίας Επιτρόπου τότε. Θα είχε αντιμετωπιστεί συνολικά το ζήτημα αν δεν είχε εγκλωβιστεί στην ιδεοληψία και στο φόβο του πολιτικού κόστους η Αντιπολίτευση τότε όταν συζητούσαμε την Αναθεώρηση του Συντάγματος και τη σχετική νομοθεσία. 
     Να επαναλάβω ότι δεν μπορούμε να καταργήσουμε αυτές τις δομές διότι αυτό προσκρούει σε τρία άρθρα του ελληνικού Συντάγματος που τα ανέφερα προηγουμένως, τα άρθρα 5.1, 16.1 ,106.2 καθώς και στο σκληρό πυρήνα του Κοινοτικού Δικαίου. Εάν, κύριε Αλαβάνε, τότε δεν είχαμε κάνει το νόμο που εσείς καταψηφίσατε, είναι βέβαιο ότι σήμερα θα μπορούσε στην Ελλάδα και το τελευταίο περίπτερο να δίδει πτυχία. Αυτός ο νόμος ουσιαστικά μας επιτρέπει να ελέγχουμε την ποιότητα των παρόχων ακόμα και με δικαίωμα να τους  κλείνουμε όταν αποκλίνουν από βασικές προϋποθέσεις που περιγράφει ο νόμος και οι σχετικές υπουργικές αποφάσεις. Τα κολέγια είναι προέκταση των μητρικών τους πανεπιστημίων κατά την απόφαση και εκ των πραγμάτων δεν ανήκουν στο ελληνικό σύστημα ανώτατης εκπαίδευσης. Θεωρώ ότι δεν θίγεται επ’ ουδενί το δικαίωμα της εθνικής κυριαρχίας στην παροχή τίτλων επιστημονικών ανώτατης εκπαίδευσης. Γι’ αυτό και ο Δ.Ο.Α.Τ.Α.Π. μπορεί ανενόχλητος να συνεχίσει τη λειτουργία του. 
     Μιλάμε ουσιαστικά για τη δυνατότητα ένας τίτλος προσόντων που προέρχεται από ξένο ίδρυμα να μετεξελίσσεται εκ των υστέρων σε τίτλο δικαιώματος επαγγελματικού στην Ελλάδα. Εκεί παρεμβαίνουν διάφορα φίλτρα τα οποία πρέπει να οργανώσουμε όλοι μαζί, μαζί με τα δημόσια πανεπιστήμια, μαζί με τις επαγγελματικές ενώσεις, μαζί με τα συναρμόδια Υπουργεία. Είμαστε έτοιμοι να το κάνουμε. 
     Επίσης, δεν καταλαβαίνω τον ισχυρισμό σας για τα επαγγελματικά δικαιώματα. Εμείς πρώτοι επισημάναμε ότι τριακόσιες πενήντα χιλιάδες νέοι άνθρωποι βρίσκονται σήμερα εγκλωβισμένοι στην ετεροαπασχόληση ή στην ανεργία γιατί οι προηγούμενες κυβερνήσεις δεν κατοχύρωσαν τα επαγγελματικά δικαιώματα των δημοσίων πανεπιστημίων και Τ.Ε.Ι.. Εδώ, κύριε Αλαβάνε, θέλω να σας κάνω και έκκληση για συνέπεια σ’ αυτά τα οποία λέμε. Η δική σας παράταξη ελέγχει το Προεδρείο του Τεχνικού Επιμελητηρίου Ελλάδος. Ο αδελφός σας ο κ. Αλαβάνος επικεφαλής της παράταξης είναι αυτός που δεν δέχεται να συναινέσει στην αναγνώριση των επαγγελματικών δικαιωμάτων των Τ.Ε.Ι.. Δεν μπορεί από τη μια να μας κατηγορείτε για μη κατοχύρωση της δημόσιας εκπαίδευσης και των επαγγελματικών δικαιωμάτων των αποφοίτων των Τ.Ε.Ι. και από την άλλη με δική σας πολιτική απόφαση και ευθύνη για να πάρετε τις συντεχνιακές ψήφους κάποιου κομματιού της κοινωνίας να αρνείστε τη συνέπεια σ’ αυτό το ζήτημα. 
     Εμείς θα εφαρμόσουμε με αυστηρότητα το νόμο που ψηφίσαμε και θα προσαρμοστούμε στην οδηγία βάζοντας όμως αυστηρές προϋποθέσεις στη  μετεξέλιξη του επαγγελματικού προσόντος σε επαγγελματικό δικαίωμα. Το κυρίαρχο που μας ενδιαφέρει είναι η διασφάλιση ποιότητας στην εκπαίδευση. Είναι δέσμευσή μας και θα συνεχίσουμε να αγωνιζόμαστε για την πλήρη κατοχύρωση των επαγγελματικών δικαιωμάτων των αποφοίτων πανεπιστημίων και Τ.Ε.Ι.. 
     ΠΡΟΕΔΡΕΥΟΥΣΑ (Έλσα Παπαδημητρίου): Ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς έχει το λόγο. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, τη μια ασχολείστε σε μια προηγούμενη συνεδρίαση με το φάκελό μου, την άλλη ασχολείστε με την οικογένειά μου και δεν μπορείτε να δώσετε απάντηση σ’ ένα σημαντικό ζήτημα. Δηλαδή αν αυτή η Κυβέρνηση τις μέρες ή τους μήνες που έχει μπροστά της θα δεχθεί το συνταγματικό δίκαιο όπως διαμορφώνεται με τις αποφάσεις της Ολομέλειας της Βουλής των Ελλήνων ή θα το μάθει στους δρόμους. Διότι ξέρετε πάρα πολύ καλά ότι παραβιάζετε το όρθρο 16 του Συντάγματος. Και είναι πολύ χαρακτηριστική η τοποθέτηση και της Κομισιόν και του Ευρωπαϊκού Δικαστηρίου για το πρόβλημα που υπάρχει -είναι πραγματική, όχι απειλείται ή έμμεσα- λειτουργούν ιδιωτικά πανεπιστήμια. Λειτουργούν ιδιωτικά πανεπιστήμια. Διότι λέει ότι αναφερόμαστε σε σπουδές που πραγματοποιούνται στην τριτοβάθμια εκπαίδευση σε ιδιωτικό εκπαιδευτικό ίδρυμα στην Ελλάδα και επικυρώνονται βέβαια από την αρμόδια αρχή άλλου κράτους- μέλους. 
     Δηλαδή όχι μόνο έχουμε ιδιωτικά πανεπιστήμια αλλά λειτουργούν ιδιωτικά πανεπιστήμια στην Ελλάδα. Αλλά αυτά τα πανεπιστήμια είναι κάτω από τον έλεγχο άλλης χώρας. Και αν ο Υπουργός Παιδείας δεν μπορεί να το καταλάβει αυτό έρχεται και λέει εδώ, με συγχωρείτε, διάφορα παραμύθια, ότι κάνουμε νόμους που δεν τους ψηφήσατε εσείς για να ελέγξουμε την κατάσταση κ.λπ.. Έρχεται όμως το Ευρωπαϊκό Δικαστήριο και σας λέει, το κράτος- μέλος υποδοχής, δηλαδή, η Ελλάδα δεν μπορεί να ελέγξει τις προϋποθέσεις βάσει των οποίων χορηγήθηκαν τα διπλώματα. 
     Δεν μπορεί να μπει καθόλου μέσα στις διαδικασίες που λειτουργούν αυτές οι σχολές, στις διάφορες παρόδους της Ομονοίας, διότι ανήκουν στην εποπτεία των χωρών στα οποία είναι τα ιδρύματα που δίνουν τα πτυχία. 
     Ακόμα και αν θέλετε εσείς να κάνετε κάποιον οργανισμό, να ελέγξετε κάπως έστω και τυπικά, σας λέει το δικαστήριο πως διαπιστώνει ότι η διάταξη αυτή αντιβαίνει την οδηγία, με συνέπεια σήμερα, κύριε Υπουργέ, να έχουμε σωρευτική παραβίαση, καταπάτηση του Συντάγματος. Γι’ αυτό είστε μια Κυβέρνηση η οποία βρίσκεται σε μια διαδικασία συνταγματικού πραξικοπήματος, όσο συνεχίζετε αυτή την κατάσταση. Αυτή η κατάσταση έχει φτάσει στα άκρα. 
     Βλέπετε ότι τα Τ.Ε.Ι. κλείνουν, το ένα μετά το άλλο. Διαμαρτύρονται στην Αθήνα, στον Πειραιά. Τα Τ.Ε.Ι. της επαρχίας θα «την πληρώσουν». Τα πανεπιστήμια, τα πολυτεχνεία διαμαρτύρονται. 
     Θέλω να σας πω ότι αυτό που κάνατε από την πλευρά σας δεν είναι μόνο περιφρόνηση στις πρυτανικές αρχές του Εθνικού Μετσοβίου Πολυτεχνείου. Το ότι ήρθαν να σας δουν για το θέμα των κέντρων ελευθέρων σπουδών, για το θέμα του μάστερ για τις πενταετείς σπουδές, μαζί με τον πρόεδρο του Τεχνικού Επιμελητηρίου Ελλάδας, και αντί να δουν Υπουργό, αντί ο Υπουργός να τους παραπέμψει στον Υφυπουργό, αντί ο Υφυπουργός να τους παραπέμψει στο Γενικό Γραμματέα, τους πετάξατε σ’ έναν Ειδικό Γραμματέα, περιφρονώντας αν θέλετε όχι μόνο τα συγκεκριμένα πρόσωπα που εκφράζουν λειτουργικά όλο αυτό το ίδρυμα, αλλά και περιφρονώντας το ρόλο που έχει παίξει αυτό το ιστορικό ίδρυμα, το οποίο για εσάς, στη Δεξιά, δεν λέει πολλά, τι σημαίνει Πολυτεχνείο και τι ρόλο έπαιξε. Θέλω να πω ότι αυτό είναι πρωτοφανές. Ποια είναι η κατάσταση τώρα; Μια είναι η διέξοδος. Η διέξοδος είναι να κλείσουν τα κέντρα ελευθέρων σπουδών. 
     	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Προέδρου της Κοινοβουλευτικής Ομάδας του ΣΥ.ΡΙΖ.Α.)
     Άλλες φορές έχουμε βρεθεί σε συγκρούσεις του Συντάγματος με το Κοινοτικό Δίκαιο. Υπάρχουν διάφορες απόψεις. Υπάρχει η άποψη του κ. Παυλόπουλου ότι υπερισχύει το Σύνταγμα απέναντι του Κοινοτικού Δικαίου. Υπάρχουν άλλες απόψεις που λένε πως, είτε μας αρέσει είτε όχι, τελικά το Σύνταγμα δεν μπορεί να υπερισχύσει του Κοινοτικού Δικαίου κ.λπ.. 
     Εδώ δεν έχουμε σύγκρουση καν. Η σύγκρουση μάλλον μπορεί να λυθεί πολύ καλά. Είπατε και εσείς ότι το δικαστήριο και η επιτροπή δεν μπορούν να κινηθούν στα θέματα παιδείας, γιατί δεν τους το επιτρέπουν οι συνθήκες. Έρχονται μέσω των θεμάτων ανταγωνισμού.
     Άρα, ναι, υφίσταται ένα πρόβλημα για όσους έχουν πάρει ήδη χαρτιά από τα Κ.Ε.Σ. με τα ξένα πανεπιστήμια, στη βάση του Κοινοτικού Δικαίου. Υφίσταται αυτό το πρόβλημα από την άποψη του Κοινοτικού Δικαίου. Θέλω να σας πω ότι όσο το αφήνουμε και παράγονται και άλλοι απόφοιτοι, τόσο θα γίνονται πιο δύσκολα τα προβλήματα, τόσο πιο δύσκολη θα είναι η αναγνώριση των πτυχίων τους από τους διάφορους επιστημονικούς οργανισμούς. Προβλήματα, όπως αυτά που αναφέρατε για την αναγνώριση από το Τ.Ε.Ε. των πτυχίων αυτών ή του Τ.Ε.Ι., θα λυθούν σ’ ένα πολύ πιο θετικό πλαίσιο.
     Με την κατάσταση στην οποία βρισκόμαστε τώρα, είναι ένα θέμα δύσκολο. Είναι δύσκολο θέμα όχι μόνο νομικά, γιατί αφορά σε χιλιάδες νέους ανθρώπους και κανείς δεν μπορεί να πει εύκολα σ’ έναν νέο άνθρωπο -πέφτοντας στις παγίδες που είχε η νομοθεσία και η πρακτική στη χώρα μας- «πέτα τις σπουδές σου». Εγώ τουλάχιστον δεν μπορώ να το πω αυτό. 
     Πρέπει να λυθεί αυτό το θέμα. Πρέπει να βρούμε τρόπο και να μην πιέζεται από τη συνεχή παρουσία των Κ.Ε.Σ.. Αυτό είναι το ένα θέμα. Το άλλο θέμα, που είναι το σημαντικό σήμερα, είναι ότι δεν μας βάζει κανένα εμπόδιο σήμερα η ευρωπαϊκή νομοθεσία και οι συνθήκες της Ευρωπαϊκής Ένωσης να κλείσουμε αμέσως τα Κ.Ε.Σ., ώστε να αρχίσει να εφαρμόζεται σ’ αυτήν τη χώρα το Σύνταγμά της και να δείξει η Κυβέρνηση ότι εφαρμόζει το Σύνταγμά της.
     Ξαναδιαβάζω τις διατάξεις της Συνθήκης της Ευρωπαϊκής Ένωσης…
     ΠΡΟΕΔΡΕΥΟΥΣΑ (Έλσα Παπαδημητρίου): Τις διάβασα, κύριε Αλαβάνο, από το κείμενό σας. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θέλω να τις επισημάνω. 
     Μισό λεπτό, κυρία Πρόεδρε. Σας καταλαβαίνω, έχετε δίκιο. Τελειώνω.
     «Η Ένωση δεν έχει αρμοδιότητα. Σέβεται πλήρως την αρμοδιότητα των κρατών-μελών για το περιεχόμενο της διδασκαλίας και την οργάνωση του εκπαιδευτικού συστήματος». Παρακάτω «Σε θέματα εκπαιδευτικά η Ένωση δεν εναρμονίζει τις νομοθετικές και κανονιστικές διατάξεις των μελών. Μονόδρομος είναι πια, μονόδρομος. Ή λειτουργία των Κ.Ε.Σ., εμπορευματοποίηση και παραβίαση του Συντάγματος ή από την άλλη μεριά εφαρμογή του Συντάγματος χωρίς κανένα πρόβλημα με την ευρωπαϊκή νομοθεσία και κλείσιμο εκείνων των Κ.Ε.Σ. που θέλουν να συνεργαστούν με ξένα πανεπιστήμια».
     Κανονικά δεν έχετε άλλο δρόμο. Απλώς θα δείξετε αν είστε μια Κυβέρνηση που σέβεται το Σύνταγμα, ακόμα και αν δεν της αρέσει -σε όλους μας δεν αρέσουν κάποια άρθρα του Συντάγματος- ή είστε μια Κυβέρνηση συνταγματικού πραξικοπήματος από την οποία όσο γρηγορότερα απαλλαγεί η χώρα μας, τόσο καλύτερα για όλους  και ιδιαίτερα για τη νεολαία που διαδήλωσε χθες τις θέσεις της στην Αθήνα και παντού. 
     Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Πρώτα απ’ όλα, κύριε Αλαβάνο, θα ήθελα να σας πω ότι δεν έχω κανένα πρόβλημα επικοινωνίας και συνεργασίας με τον Πρύτανη του Εθνικού Μετσοβίου Πολυτεχνείου, το δεξιό Πρύτανη του Εθνικού Μετσοβίου Πολυτεχνείου ο οποίος…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τι σημαίνει δεξιός Πρύτανης;
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Είναι φίλα προσκείμενος της παράταξής μας. Το δηλώνει άλλωστε και ο ίδιος. Είμαι στη διάθεσή του για κάθε συνεργασία.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Είναι κρίμα που ακούμε Υπουργό να μιλάει για δεξιούς και αριστερούς Πρυτάνεις.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ακούστε κάτι, ο καθένας αυτοπροσδιορίζεται. Δεν είναι για μας κριτήριο τα πολιτικά φρονήματα, κύριε Αλαβάνο, αλλά υπογραμμίζω ότι ο άνθρωπος που λέτε ότι αρνηθήκαμε να μιλήσουμε μαζί του, είναι φίλος της παράταξής μας και το δηλώνει δημόσια και το έχει κάνει κατ’ επανάληψη. Δεν έχω επομένως κανένα πρόβλημα επικοινωνίας μαζί του, όπως και με κάθε άλλον, όπου και αν ανήκει. Απλά υπενθυμίζω ότι μιλάτε για έναν πολιτικό φίλο του χώρου μου. 
     Δεύτερον, να σας πω ότι δεν ασχολήθηκα ούτε πρόκειται να ασχοληθώ -ούτε εγώ ούτε η Κυβέρνηση- με το φάκελό σας και την οικογένειά σας. Ασχολούμεθα όμως με την πολιτική σας και κυρίως με τη συνέπεια ή την ασυνέπεια στις θέσεις που υποστηρίζετε. Δεν χρειάζεται να σας απαντήσω. Θα σας διαβάσω δικό σας κείμενο…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πάλι τα ίδια;
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ναι, έτσι. Τι να κάνουμε; Όλα καταγράφονται και νομίζω ότι το παρόν απαντά στο παρελθόν και το μέλλον θα απαντήσει στο παρόν. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Υπουργός Παιδείας είστε, δεν είστε Υπουργός Δημόσιας Τάξης.
     ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Λέτε εσείς το 2002 «Αυτές τις ημέρες, όπως και κάθε φθινόπωρο, ζούμε την αγωνία δεκάδων χιλιάδων οικογενειών που αναζητούν με σκληρές πολλές φορές οικονομίες μια προοπτική για τα παιδιά τους που τελείωσαν το λύκειο, μέσα από την εξασφάλιση σπουδών σε ευρωπαϊκό πανεπιστήμιο, που μέρος τους πραγματοποιείται στην Ελλάδα, μέσω των Κέντρων Ελευθέρων Σπουδών. Η ελληνική Κυβέρνηση –λέτε τότε για την κυβέρνηση του ΠΑ.ΣΟ.Κ.- περιπαίζει, παραπλανά και κρατά στη σύγχυση όλο αυτό τον κόσμο –εννοείτε που φοιτά στα κολέγια- παρά τις πολύχρονες και συνεχείς καταγγελίες μου ότι η Κυβέρνηση παραβιάζει την οδηγία 8948 -την Οδηγία Παπανδρέου, συμπληρώνω. Αυτή επιμένει να εφαρμόζει μια σχιζοφρενική πολιτική. Από τη μια μεριά εξασφαλίζει την ελεύθερη λειτουργία των κέντρων ελευθέρων σπουδών, χωρίς να ασκεί οποιοδήποτε ποιοτικό έλεγχο και να θέτει προδιαγραφές όπως θα μπορούσε –το κάναμε αυτό με το νόμο μας, κύριε Αλαβάνο, τον οποίο εσείς καταψηφίσατε- από την άλλη εμμένει να μην αναγνωρίζει τους τίτλους των ευρωπαϊκών πανεπιστημίων που δίδονται σε συνεργασία με τα κολέγια, με τα κέντρα ελευθέρων σπουδών». Και καλείτε για ακόμη μια φορά τον τότε Υπουργό Παιδείας να δώσει τέλος σ’ αυτήν την κατάσταση κυνισμού απέναντι σε δεκάδες χιλιάδες νέους σπουδαστές των κολεγίων, που προσπαθούν να δουν την ελπίδα και το μέλλον τους. 
     Τι κάνουμε, κύριε Αλαβάνο; Εφαρμόζουμε την πολιτική που εσείς υποστηρίζατε το 2002, την οποία όταν δεν σας βόλευε κομματικά, την αποσύρατε από την ιστοσελίδα του κόμματός σας, για να μην μπορεί να έχει κανένας πρόσβαση σ’ αυτή. 
     Παρακαλώ, λοιπόν, βγείτε έξω από τη Βουλή στους οπαδούς σας που διαδήλωναν χθες και ζητείστε τους τουλάχιστον «συγγνώμη» γιατί αλλάξατε πολιτική. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
     Εγώ θέλω να σημειώσω ότι δύο ερωτήσεις που θα έπρεπε, βάσει του Κανονισμού, να έχουν καλύψει δεκαπέντε με δεκαεπτά λεπτά, κάλυψαν σαράντα. Εγώ δεν έχω κανένα δικαίωμα από τον Κανονισμό να αναγνωρίσω ηυξημένο δικαίωμα, ούτε στους Προέδρους των Ομάδων ούτε σε κάποιους εκ των Βουλευτών.
     Ζητώ συγγνώμη από τους άλλους Βουλευτές. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε, μιλάμε για παραβίαση του Συντάγματος. Όχι σαράντα λεπτά, αλλά σαράντα μέρες θα έπρεπε να μιλάμε. 
     ΠΡΟΕΔΡΕΥΟΥΣΑ (Έλσα Παπαδημητρίου): Τότε έπρεπε να προτείνετε στη συζήτηση του Κανονισμού…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κυρία Πρόεδρε…
     ΠΡΟΕΔΡΕΥΟΥΣΑ (Έλσα Παπαδημητρίου): Όχι, κύριε Αλαβάνο, έχετε κάνει και στο Ευρωπαϊκό Κοινοβούλιο και θα ανέμενα από εσάς…
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κάνουμε ερωτήσεις, κάνουμε κριτική στον Υπουργό ότι η Κυβέρνηση κάνει συνταγματικό πραξικόπημα και κάθεται και διαβάζει κάποια δήλωση του παρελθόντος. Δεν τοποθετείται καν στο θέμα…
     ΠΡΟΕΔΡΕΥΟΥΣΑ ('Ελσα Παπαδημητρίου): Δεν ξέρω για την Κυβέρνηση. Πάντως η Βουλή…
     	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): …και επαναλαμβάνει θέματα, τα οποία…
     	ΠΡΟΕΔΡΕΥΟΥΣΑ ('Ελσα Παπαδημητρίου): Η Βουλή είναι συνηθισμένη στις καταγγελίες σας αυτού του ύφους. Υπάρχουν διαδικασίες επερώτησης που μπορείτε να επιλέξετε και να μιλήσετε παραπάνω ώρα. Φέρνετε σε πολύ δύσκολη θέση το Προεδρείο. 
     	ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ναι, αλλά να καλείτε κι εσείς ως Πρόεδρος τον Υπουργό να απαντάει. Να πει τα δικά του, να διαβάσει, να ανοίξει το φάκελο, όλα αυτά. Όμως να απαντήσει και στα πολιτικά ζητήματα που τίθενται. 
     	ΠΡΟΕΔΡΕΥΟΥΣΑ ('Ελσα Παπαδημητρίου): Θεωρώ ότι ο Υπουργός απήντησε και στην ώρα του. 
     	Ευχαριστώ, κύριε Αλαβάνο. 
     	Επόμενη είναι η τέταρτη με αριθμό 213/4-11-2008 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαϊτση Αποστολάτου προς τον Υπουργό Δικαιοσύνης, σχετικά με τις συνθήκες κράτησης στα σωφρονιστικά ιδρύματα της χώρας κ.λπ.. 
     	Αναλυτικότερα το περιεχόμενο της επίκαιρης ερώτησης έχει ως εξής:
     «Η αλήθεια του ασφυκτικού υπερπληθυσμού των ελληνικών φυλακών και των συνεπαγόμενων απάνθρωπων συνθηκών διαβίωσης των κρατουμένων εμμένει και αποτυπώνεται στους επίσημους αριθμούς. Στα σωφρονιστικά καταστήματα της χώρας, χωρητικότητας επτά χιλιάδων πεντακοσίων σαράντα τριών κρατουμένων, συστεγάζονται δέκα χιλιάδες εννιακόσιοι ογδόντα τρεις. Χαρακτηριστικό είναι, δε, ότι μόνο στα κελιά του Κορυδαλλού, στα οποία κανονικά υπάρχουν εξακόσιες σαράντα θέσεις, οι κρατούμενοι σήμερα υπερβαίνουν τις δύο χιλιάδες. Η εν λόγω κατάσταση μάλιστα οδήγησε τους κρατουμένους όλης της χώρας στην απόφασή τους να απέχουν από το συσσίτιο ως ένδειξη διαμαρτυρίας. 
     Συνεπώς ερωτάται ο αρμόδιος Υπουργός:
     	1. Προτίθεται να προβεί στις απαραίτητες ενέργειες για την εξασφάλιση ανθρώπινων συνθηκών κράτησης και σωφρονισμού στα σωφρονιστικά ιδρύματα της χώρας;» 
     	Το λόγο έχει ο Υπουργός Δικαιοσύνης κ. Χατζηγάκης για τρία λεπτά. 
     	ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κυρία Πρόεδρε.
     	Κυρία Πρόεδρε, κυρίες και κύριοι συνάδελφοι, επανειλημμένως έχουμε δηλώσει αλλά και έχουμε αποδείξει ότι το Υπουργείο Δικαιοσύνης στέκεται με πολλή ευαισθησία και πολλή σύνεση απέναντι στο γενικότερο σωφρονιστικό σύστημα κι απέναντι στο θέμα των κρατουμένων αλλά και των φυλακών. Ήδη αυτήν τη βδομάδα, αλλά και νωρίτερα, είχαμε μια σειρά επαφών και με εκπροσώπους κομμάτων και με εκείνους που εκπροσωπούν φυλακισμένους, κρατουμένους, έτσι ώστε να βρεθεί ένας τρόπος ο οποίος πραγματικά θα ανακαινίσει και θα βοηθήσει την κατάσταση προς την κατεύθυνση της άσκησης σωστής σωφρονιστικής πολιτικής.
     	Θέλω να σας πω ότι το Υπουργείο της Δικαιοσύνης μελετά μια σειρά μέτρων, τα οποία έχουν δύο κατευθύνσεις: Αφ’ ενός μεν έχουν τη βελτίωση των όρων διαβίωσης των κρατουμένων –που δεν περιλαμβάνεται βέβαια σ’ αυτήν την ερώτηση- αφ’ ετέρου δε τη δημιουργία των κατάλληλων υποδομών έτσι ώστε να μπορέσει να υπάρξει αυτή η αποσυμφόρηση. Και δίκαια λέει ο συνάδελφος του ΛΑ.Ο.Σ. κ. Αποστολάτος ότι υπάρχει αυτή η συμφόρηση. Κι εμείς το έχουμε ομολογήσει. Το ξέρουμε δηλαδή το πρόβλημα και το αντιμετωπίζουμε με τον πιθανόν καλύτερο δυνατό τρόπο. 
     Λέμε λοιπόν σήμερα ότι το Υπουργείο Δικαιοσύνης μέχρι σήμερα έχει ήδη προχωρήσει σε μια σειρά οικοδόμησης τέτοιων σωφρονιστικών καταστημάτων και θα σας αναφέρω, κ. Αποστολάτο, πού είμαστε και τι σκοπεύουμε να κάνουμε. Θα πρέπει να σας πω κατ’ αρχάς ότι τη τελευταία διετία μόλις έχουν ολοκληρωθεί και λειτουργούν τέσσερα νέα καταστήματα κράτησης. Λειτουργούν στα Τρίκαλα, στο Δομοκό, στον Ελαιώνα Θηβών και στα Γρεβενά. Ολοκληρώνεται και τίθεται σε λειτουργία το νέο κατάστημα Νιγρίτας Σερρών στους επόμενους τρεις-τέσσερις μήνες. Επίσης είναι καθ’ οδόν και μέσα στο 2009 θα γίνουν τα νέα καταστήματα κράτησης στη Δράμα και στα Χανιά. Πιστεύουμε δηλαδή μέχρι τέλους του 2009 να έχουν ολοκληρωθεί. 
     Θέλω να προσθέσω επίσης ότι μέσα στο 2009 θα ολοκληρωθούν προσθήκες νέων πτερύγων στα καταστήματα της Λαρίσης και στα Διαβατά. 
     	Πέραν αυτού έχουμε ήδη δρομολογήσει την κατασκευή του νέου καταστήματος κράτησης στη Νεάπολη Λασιθίου, το οποίο ξεκίνησε και προχωράει, τη κατασκευή, με τη διαδικασία των Σ.Δ.Ι.Τ., των νέων καταστημάτων κράτησης Κασσαβέτειας, Άγιου Ιωάννη Κορίνθου και Διαβατών. Και με την ολοκλήρωση και αυτών των καταστημάτων κράτησης μέσα στα επόμενα δύο χρόνια θα έχουμε διπλασιάσει τη χωρητικότητα των φυλακών. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     	Τελειώνω, κυρία Πρόεδρε.
     	Βέβαια, παράλληλα με αυτά, στις υφιστάμενες φυλακές γίνονται συνεχώς εργασίες βελτίωσης και αναβάθμισης: από τη γενική ανακαίνιση μιας εκ των παλαιοτέρων φυλακών της χώρας, αυτή της Κερκύρας, που ολοκληρώνεται μέσα στο 2009, μέχρι δεκάδες έργα μικρότερης εμβέλειας σε πολλά καταστήματα κράτησης, σε χώρους υγιεινής, κοιτωνισμού, κοινόχρηστους, μαγειρεία και ούτω καθ’ εξής. 
     	Πέρα όμως, όπως είπα, από την κατασκευή και επισκευή των καταστημάτων κράτησης εφαρμόζουμε και προωθούμε ένα συγκεκριμένο πρόγραμμα, το οποίο θα προκύψει από τη ζύμωση κι από τη μελέτη και από την ακρόαση που έχουμε και με τα κόμματα και με διάφορους φορείς, έτσι ώστε πράγματι να αντιμετωπίσουμε σωστά το θέμα των κρατουμένων σε ευαίσθητα κοινωνικά κομμάτια, όπως είναι το κομμάτι των ναρκωτικών, η ιατροφαρμακευτική περίθαλψη και άλλα τέτοια σημαντικά θέματα.  
     	Ευχαριστώ, κυρία Πρόεδρε. 
     	ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Υπουργέ. Έχετε το λόγο, κύριε Πρόεδρε. 
     ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Αξιότιμε κύριε Υπουργέ της Δικαιοσύνης, με αμέριστο σεβασμό προς το έργο σας και την προσωπικότητά σας σας δηλώνω ότι γνωρίζω πάρα πολύ καλά τους όρους που έχετε θέσει και τις προϋποθέσεις, σ’ αυτές τις βασικές εισηγήσεις που κάνατε για τις μειώσεις ποινών, μέχρι του να μην είναι η χρηματική καταβολή, η εγγύηση, ο μόνος όρος για να μην αποφυλακιστούν κάποιοι οι οποίοι είναι απλώς υπόδικοι. Και στην Ελλάδα ξέρουμε ότι ένας στους τρεις είναι κάπως έτσι. Εγώ θέλησα να κάνω την ερώτηση αυτή γιατί μόλις μερικές μέρες, ούτε μία βδομάδα πριν, υιοθετήθηκε από τη Διάσκεψη Εθνικών Θεσμών Προστασίας και Δικαιωμάτων του Ανθρώπου η διακήρυξη στο Ναϊρόμπι, που συμπίπτει με τα αιτήματα, τις θέσεις που έχουν οι κρατούμενοι αλλά και οι άνθρωποι του πνεύματος, της εξουσίας, σκεπτόμενοι, απλοί άνθρωποι, που αναρωτιούνται τι γίνεται με τις φυλακές σήμερα. Διότι και τα τέσσερα καταστήματα γνωρίζω που είπατε –και μπράβο σας- και τα πέντε που θα ανοίξουν το 2009 επίσης. Αλλά, ξέρετε, η αποχή τους από τα συσσίτια δεν είναι αδικαιολόγητη, ούτε το ότι δηλώνουν ότι πρόκειται περί κόλασης και για φριχτές συνθήκες. Και είμαι πεπεισμένος ότι το γνωρίζετε πολύ καλά κι ότι προσπαθείτε να κάνετε το καλύτερο. Εγώ σας καλώ για το κάλλιστον.
     Άκουσα -και διάβασα- για τη συνάντηση που είχατε με το συνάδελφο κ. Κουβέλη από τον ΣΥ. ΡΙΖ.Α. από συναδέλφους άλλους και ομολογώ ότι περιμένω να δω αποτελέσματα. Όμως αποτελεί πραγματική συγκυρία το γεγονός που σας έλεγα πριν, ότι την ώρα που υιοθετούνται και διαβάζονται οι γραμμές τούτες η εκρηκτική διάσταση που επικρατεί στις φυλακές στην Ελλάδα με έναν τρόπο τις διαψεύδει, αν όχι πλήρως ωστόσο αρκετά. Γιατί η κυριότερη ένδειξη είναι η αποχή των κρατουμένων από το συσσίτιο, που είπαμε, με την απεργία πείνας, η έκρυθμη και δύσκολα ίσως ελεγχόμενη πια κατάσταση που επικρατεί αυτήν τη στιγμή στα σωφρονιστικά ιδρύματα.  
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Αντιπροέδρου)
     Ένα λεπτό, κυρία Πρόεδρε. 
     Και σε παρένθεση σας λέω ότι με την κ. Παπακώστα είμαι μέλος της επιτροπής για την κατάσταση στα σωφρονιστικά καταστήματα και γενικότερα για το θέμα αυτό, από τον περασμένο Μάρτιο. Και γνωρίζουμε -για να συντομεύσω- ότι το 50% των κρατουμένων είναι άνθρωποι οι οποίοι είναι χρήστες, ή διακινούν και είναι χρήστες ουσιών. Το άλλο 40% είναι μετανάστες. Είναι δυο βασικά θέματα για τα οποία επίσης στην Επιτροπή Υγείας-Κοινωνικής Αλληλεγγύης έχουμε προγράμματα για immigration policy, που έχουμε κάνει για τη μεταναστευτική πολιτική. Θεωρώ ότι μια σφαιρική και πιο κυκλική και ουσιαστική και αποδοτική συνεργασία με όλους αυτούς τους φορείς θα βοηθούσε και το δικό σας έργο αλλά κυρίως, τις συνθήκες διαβίωσης αυτών των ανθρώπων που είναι σαν κι εμάς και που απλώς βιώνουν μια κρίση μεγαλύτερη από αυτή που φαίνεται ότι βιώνουμε εμείς. Γιατί δεν θεωρώ ότι οι φυλακές είναι έξω από εμάς, αλλά αναγνωρίζω ότι είμαστε σε ένα σημείο μηδέν που η παγκόσμια κοινωνία έχει αναγνωρίσει για το σεβασμό των ανθρωπίνων δικαιωμάτων αυτών των ανθρώπων, που εμείς πρέπει να τους προσφέρουμε τη στοιχειώδη αξιοπρέπεια και συνθήκες χώρων υγιεινής κι ασφάλειας. 
     Θα κλείσω λέγοντας το εξής: Λέμε ότι η ποσόστωση είναι επτάμισι χιλιάδες προς έντεκα, στον Κορυδαλλό όμως είναι περίπου δύο χιλιάδες οι κρατούμενοι για περίπου επτακόσια κρεβάτια ή κελιά. Απλώς κάντε ό,τι καλύτερο μπορείτε. 
     Σας ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Υπουργέ, έχετε το λόγο. 
     ΣΩΤΗΡΗΣ ΧΑΤΖΗΓΑΚΗΣ (Υπουργός Δικαιοσύνης): Ευχαριστώ, κυρία Πρόεδρε. 
     Θέλω να ευχαριστήσω τον κ. Αποστολάτο και θέλω να ευχαριστήσω και τα κόμματα της Αριστεράς που έδειξαν μια ιδιαίτερη ευαισθησία απέναντι στο θέμα των φυλακών είτε με υπομνήματα, είτε με αναφορές, είτε με προσωπικές επαφές, τις οποίες είχαμε. 
     Υπογράμμισαν την ευαισθησία την οποία είχαν και έχουν απέναντι σ’ αυτό το μεγάλο ζήτημα –διότι σήμερα πρόκειται για μεγάλο κοινωνικό ζήτημα- που αφορά τους κρατουμένους και τα σωφρονιστικά καταστήματα. 
     Επίσης, θα ήθελα να συγχαρώ και να ευχαριστήσω και τους κρατουμένους, οι οποίοι για πρώτη φορά δείχνουν έναν ιδιαίτερα υψηλού βαθμού πολιτικό πολιτισμό. Δεν προέβησαν σε βιαιοπραγίες, δεν προέβησαν σε καταστροφές, αλλά υπογράμμισαν μια διαμαρτυρία, όπως έχει κάθε άνθρωπος δικαίωμα. Αυτό είναι ένα σημαντικό γεγονός, διότι πράγματι είναι ένα βήμα προς τα μπροστά. 
     Επίσης, θέλω να ευχαριστήσω από του Βήματος αυτού και τις διάφορες οργανώσεις που έχουν σχέση με το σωφρονιστικό σύστημα και τα σωφρονιστικά καταστήματα, που κι εκείνοι έδειξαν ιδιαίτερη ευαισθησία. Συνεργαστήκαμε και ήδη είμαστε σε έναν δρόμο εξερεύσεως ορισμένων λύσεων, οι οποίες θα μας βοηθήσουν να φέρουμε εις πέρας αυτό το δύσκολο έργο. 
     Κυρία Πρόεδρε, αγαπητές και αγαπητοί συνάδελφοι, ήθελα να σας πω ότι το Υπουργείο Δικαιοσύνης, μετά από πολλή μελέτη και –αν μου επιτρέπετε κι εμένα- με πολλή ευαισθησία προσεγγίζουμε το θέμα αυτό των φυλακών, αλλά και των κρατουμένων. 
     Θεωρώ ότι σήμερα είναι καιρός να εφαρμόσουμε περισσότερο ένα σύστημα ειδικής πρόληψης, όπως λένε οι νομικοί, όπου θα επικεντρώνεται η προσπάθεια του σωφρονισμού στο άτομο, όπου θα μπουν ορισμένες φιλελεύθερες αρχές και πλαίσια, έτσι ώστε να υπάρξει ένας πραγματικός εξανθρωπισμός εις τους χώρους αυτούς. Θα το κάνουμε αυτό μετά λόγου γνώσεως, επειδή πιστεύουμε ότι με αυτό τον τρόπο σήμερα οι κοινωνίες θα πρέπει να αντιδρούν απέναντι σε φαινόμενα όπως είναι αυτά. 
     Με βάση αυτήν την πολιτική και αυτήν τη λογική, θα προχωρήσουμε στη λήψη μιας σειράς μέτρων, τα οποία θα υπογραμμίζουν αυτήν την ευαισθησία και της Κυβέρνησης, αλλά και των κομμάτων της Αντιπολίτευσης, τα οποία δείχνουν αυτό το σεβασμό, την ευαισθησία και τη σύνεση και την ηρεμία, διότι όλες οι παρεμβάσεις που έγιναν και από την Αριστερά και από το ΛΑ.Ο.Σ., έγιναν με τέτοιο τρόπο, ώστε πραγματικά να δείχνουν ότι τους καίει το πρόβλημα και ότι δεν θέλουν να αρκεστούν σε μικροπολιτικά και μικροκομματικά συμφέροντα. 
     Χαιρετίζω, λοιπόν, αυτήν τη στάση, διότι κάποια στιγμή στην Αίθουσα αυτή δεν πρέπει να ακούγονται μόνο κακές κουβέντες εναντίον ημών και αλλήλων, αλλά να υπογραμμίζεται και η καλή στάση των κομμάτων απέναντι σε ένα πρόβλημα και η ευαισθησία τους και η λογική τους και η σύνεση.
     Χαιρετίζω, λοιπόν, αυτήν την προσπάθεια και θέλω, κυρίες και κύριοι συνάδελφοι, να σας διαβεβαιώσω ότι κι εγώ προσωπικά –ο οποίος θα μου επιτρέψετε να πω ότι διαθέτω ορισμένες ευαισθησίες- αλλά και η Κυβέρνηση στο σύνολό της, με επικεφαλής τον Πρωθυπουργό της χώρας, έχει ήδη δρομολογήσει μια τέτοια κατάσταση, ώστε πραγματικά αυτά τα προβλήματα να βρουν κάποιες λύσεις. 
     Σας ευχαριστώ πολύ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
     Επίκαιρες ερωτήσεις δευτέρου κύκλου:
     Θα συζητηθεί η τρίτη με αριθμό 220/4.11.2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ευαγγελίας Αμμανατίδου-Πασχαλίδου προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με την αναστολή των εργασιών ανέγερσης κατοικιών στο Δημοτικό Διαμέρισμα Καρδίας-Δήμου Μίκρας και στο Δήμο Ωραιοκάστρου του Νομού Θεσσαλονίκης κ.λπ.. 
     Ειδικότερα, το περιεχόμενο της επίκαιρης ερώτησης της κυρίας συναδέλφου έχει ως εξής:
     «Στο Δημοτικό Διαμέρισμα Καρδίας-Δήμου Μίκρας παραχωρήθηκαν πενήντα δύο οικόπεδα στη Μονή Βατοπεδίου στο πλαίσιο της γνωστής πλέον ανταλλαγής για τη λίμνη Βιστωνίδα και στη συνέχεια πουλήθηκαν σαράντα πέντε από αυτά στην εταιρεία «ΑΝΘΕΜΙΑΣ Α.Ε.», όπως επίσης και τρία (τελικά) οικόπεδα στο Δήμο Ωραιοκάστρου. 
     Στην Καρδία οικοδομούνται με ταχύτατους ρυθμούς τα είκοσι πέντε από τα σαράντα πέντε οικόπεδα και στο Ωραιόκαστρο και τα τρία οικόπεδα από την κατασκευαστική «ΑΝΘΕΜΙΑΣ Α.Ε.».
     Κατόπιν διαμαρτυρίας κατοίκων του Ωραιοκάστρου, από τις 19 Αυγούστου η Πολεοδομία Ευόσμου είχε εκδώσει σήμα διακοπής εργασιών και με σχετικό έγγραφό της προ τη ΔΙΠΕΧΩ της Περιφέρειας Κεντρικής Μακεδονίας ρωτούσε για τους περαιτέρω χειρισμούς. Η ΔΙΠΕΧΩ γνωματεύει ότι τα εν λόγω τρία οικόπεδα είναι για κοινωφελή και κοινόχρηστη χρήση και προορίζονταν για ανέγερση πυροσβεστικού σταθμού, όπως προκύπτει από το Γ.Π.Σ. και προτρέπει την πολεοδομία να εφαρμόσει τη νομοθεσία και απευθύνεται στο Υ.ΠΕ.ΧΩ.Δ.Ε. ζητώντας την τελική του γνωμάτευση. 
     Ερωτώνται οι κύριοι Υπουργοί:
     -Σε ποιες ενέργειες θα προβούν, ώστε να γίνει αναστολή και παύση έκδοσης οικοδομικών αδειών στα οικόπεδα που ακόμη δεν οικοδομούνται;
     -Σε ποιες ενέργειες θα προβούν, ώστε να παγώσουν οι οικοδομικές εργασίες από την ιδιοκτήτρια εταιρεία στα ανώτερα οικόπεδα, προκειμένου να ισχύσει η νομοθεσία και να αποφευχθούν τετελεσμένα μέχρι την τελική επιστροφή των εν λόγω οικοπέδων στο δημόσιο;»
     Στην επίκαιρη ερώτηση της κυρίας συναδέλφου θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης. 
     Ορίστε, κύριε Υπουργέ, έχετε το λόγο. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
     Θα ήθελα να δώσω ορισμένα στοιχεία σχετικά με την επίκαιρη ερώτηση που θέτει η κυρία συνάδελφος. 
     Η Διεύθυνση Περιβάλλοντος και Χωροταξίας της Περιφέρειας Κεντρικής Μακεδονίας έχει διαβιβάσει στη Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε. έγγραφο, με το οποίο ζητά η Διεύθυνση αυτή του Υ.ΠΕ.ΧΩ.Δ.Ε. να τοποθετηθεί σε ό,τι αφορά τις ισχύουσες χρήσεις γης στο οικοδομικό τετράγωνο 110 του Δήμου Ωραιοκάστρου Θεσσαλονίκης, μετά την τροποποίηση του Γενικού Πολεοδομικού Σχεδίου που έχει γίνει στο Δήμο αυτό. 
     Στο οικοδομικό τετράγωνο 110 και συγκεκριμένα στα οικόπεδα 556, 557, 558 το Τμήμα Πολεοδομίας της Νομαρχιακής Αυτοδιοίκησης Θεσσαλονίκης έχει εκδώσει οικοδομική άδεια συγκροτήματος κατοικιών. Σύμφωνα με το εγκεκριμένο γενικό πολεοδομικό σχέδιο του Δήμου Ωραιοκάστρου, στο οικοδομικό τετράγωνο 110 καθορίζονται κοινωφελείς χρήσεις και πυροσβεστικός σταθμός στα συγκεκριμένα οικοδομικά τετράγωνα. 
     Είναι προφανές ότι η χορήγηση οικοδομικών αδειών για ανέγερση κτηρίων μη συμβιβαζομένων με τις χρήσεις που προβλέπονται από το Γενικό Πολεοδομικό Σχέδιο δεν είναι σύννομη. 
     Η άποψη του Τμήματος Πολεοδομίας της Νομαρχιακής Αυτοδιοίκησης, όπως αυτή εκφράζεται στο σχετικό έγγραφό της προς τη Διεύθυνση Περιβάλλοντος της Περιφέρειας Κεντρικής Μακεδονίας, –γιατί ουσιαστικά εδώ έχουμε μια αλληλογραφία μεταξύ της Νομαρχίας και της Περιφέρειας- είναι ότι, σύμφωνα με το διάταγμα των χρήσεων γης, σε περιοχές που προσδιορίζονται χρήσεις κεντρικών λειτουργιών πόλης, επιτρέπεται και η χρήση κατοικίας. Επομένως ορθώς εκδόθηκε οικοδομική άδεια. 
     (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
     Η άποψη της Περιφέρειας Κεντρικής Μακεδονίας, όπως αναφέρει στο σχετικό έγγραφο που έχει διαβιβάσει στο Υ.ΠΕ.ΧΩ.Δ.Ε., είναι ότι στο εξεταζόμενο τμήμα του οικοδομικού τετραγώνου 110 ισχύει η χωροθέτηση του πυροσβεστικού σταθμού. 
     Την άποψη της Περιφέρειας έχει αποδεχθεί η Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε., η οποία διαβίβασε αρμοδίως στη Διεύθυνση Νομοθετικού Έργου του Υ.ΠΕ.ΧΩ.Δ.Ε. την άποψή της για έλεγχο νομιμότητας. Η τελική απόφαση θα εκδοθεί σε πολύ σύντομο χρονικό διάστημα. 
     Σε ό,τι αφορά το πρώτο ερώτημά σας, εφόσον κριθεί ότι η χορηγηθείσα οικοδομική άδεια δεν είναι σύμφωνη με τα οριζόμενα στο Γενικό Πολεοδομικό Σχέδιο, τότε η Πολεοδομική Υπηρεσία η οποία την έχει εκδώσει είναι υπεύθυνη και αρμόδια εκ του νόμου να την ανακαλέσει. 
     Σε ό,τι αφορά το δεύτερο ερώτημά σας, η αναστολή έκδοσης οικοδομικών αδειών και εκτέλεσης οικοδομικών εργασιών επιβάλλεται μόνο ενόψει κάποιας προωθούμενης πολεοδομικής ρύθμισης. Από ποιον επιβάλλεται; Από το κατά περίπτωση αρμόδιο όργανο. Την αναστολή εισηγούνται οι καθ’ ύλην αρμόδιες υπηρεσίες, οι οποίες και προτείνουν τη συγκεκριμένη ρύθμιση, κάτι το οποίο δεν έχουμε στη συγκεκριμένη περίπτωση. 
     Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό. 
     Η συνάδελφος κ. Ευαγγελία Αμμανατίδου-Πασχαλίδου έχει το λόγο για δύο λεπτά.
     ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε. 
     Κατ’ αρχάς, κύριε Υπουργέ, ζήτησα να είναι και το Υπουργείο Οικονομίας και Οικονομικών, γιατί τα συγκεκριμένα οικόπεδα είναι τα οικόπεδα ανταλλαγής. Άρα, άμεσα εμπλεκόμενο είναι το Υπουργείο Οικονομίας και Οικονομικών. 
     Έχουμε καταθέσει ως χθες άλλη μία ερώτηση με τον συνάδελφό μου, τον κ. Γιάννη Δραγασάκη, για να επιστραφούν στην κυριότητα του δημοσίου όλα τα οικόπεδα, ακόμη και αυτά που οικοπεδοποιούνται σήμερα.
     Δεν είναι, όμως, εδώ το Υπουργείο Οικονομικών. Θέλω -μα δε μου απαντήσατε καθόλου- μια απάντηση για την «ΑΝΘΕΜΙΑΣ Α.Ε.» και γι’ αυτό που γίνεται. Εσείς το φέρατε μ’ έναν άλλο τρόπο. Συνεχίζονται οι εργασίες στα είκοσι πέντε οικόπεδα, που είναι στους σοβάδες αυτήν τη στιγμή, στην Καρδία της Θεσσαλονίκης.
     Τον Σεπτέμβριο, οι κάτοικοι συζητούσαν μια πιθανή κινητοποίηση και την άλλη μέρα το πρωί, κύριε Υπουργέ, ήταν τα Μ.Α.Τ. έξω από αυτά τα είκοσι πέντε οικόπεδα που χτίζει αυτήν τη στιγμή η «ΑΝΘΕΜΙΑΣ Α.Ε.». Αυτό είναι μία τρομοκρατία.
     Δεύτερον, το Δημοτικό Συμβούλιο είχε μια ομόφωνη απόφαση που αυτή ήταν απόφαση-ψήφισμα, εγκρίθηκε σε μία κινητοποίηση των κατοίκων και θα το καταθέσω στα Πρακτικά, 23/9/2008, όσον αφορά την Καρδία.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, θα ήθελα λίγο παραπάνω χρόνο γιατί το θέμα είναι μεγάλο.
     Όσον αφορά τώρα το Ωραιόκαστρο, στο πρώτο συμβόλαιο της ανταλλαγής με αριθμό 2195/2005, δόθηκαν τα οικόπεδα στη Μονή Βατοπεδίου και μέσα σ’ αυτά ήταν τα είκοσι τρία αρχικά της Καρδίας και τα είκοσι ένα του Ωραιοκάστρου. Επιστράφηκαν τα δεκαοκτώ οικόπεδα και τα τρία, όσον αφορά το Ωραιόκαστρο, δόθηκαν στην «ΑΝΘΕΜΙΑΣ Α.Ε.», η οποία, βέβαια, είναι δική τους.
     Θα καταθέσω στα Πρακτικά επιστολή του δικηγόρου της μονής και αρχικού μέλους της «ΑΝΘΕΜΙΑΣ Α.Ε.» και δικηγόρου της «ΑΝΘΕΜΙΑΣ Α.Ε.», που στο γραφείο τους συστήθηκε η εταιρεία του κ. Αλέξανδρου Χατζηαλεξάνδρου, που έστειλε στο Δήμο Ωραιοκάστρου για τα δεκαοκτώ οικόπεδα που επιστρέφει η μονή με το συμβόλαιο της 2335/2006, την επιστολή του και εδώ, είναι εκπρόσωπος μάλλον της μονής, αλλά μάλλον και της Κ.Ε.Δ., που του ανέθεσε να γίνει η συγκεκριμένη μεταγραφή.
     Θα καταθέσω έγγραφο του Δήμου Ωραιοκάστρου προς το Δικηγορικό Σύλλογο Θεσσαλονίκης, που ζητά άμεση μεταγραφή του συμβολαίου που προανέφερα που περιέχει τα δεκαοκτώ οικόπεδα και ακύρωση όλων των πράξεων και για τα είκοσι ένα οικόπεδα που έχουν χαρακτηριστεί από το 2003 στο Γ.Π.Σ. για κοινωφελείς σκοπούς.
     Και για το οικοδομικό τετράγωνο που μιλήσατε και για τα τρία αυτά οικόπεδα που παραμένουν σε μία τεράστια εκκρεμότητα και αυτήν τη στιγμή οικοδομούνται από την «ΑΝΘΕΜΙΑΣ Α.Ε.» στο Ωραιόκαστρο, θα σας πω ότι ήταν χαρακτηρισμένα από το 2003 για πυροσβεστικό σταθμό.
     Θα σας καταθέσω και τα έγγραφα, την αλληλογραφία μεταξύ ΔΙ.ΠΕ.ΧΩ. και της Πολεοδομίας Δυτικής Θεσσαλονίκης και θέλω να πω ότι πιο μπροστά, η Πολεοδομία της Δυτικής Θεσσαλονίκης, σε έγγραφο κατοίκων του Δήμου Ωραιοκάστρου, έλεγε ότι δεν γνώριζε καμμία άδεια, δεν γνώριζε ιδιοκτήτη έργου. Και αφού μετά έγινε η όλη ιστορία από άλλους κατοίκους, αναγκάστηκε να απαντήσει τελικά η Πολεοδομία και βέβαια, να ζητήσει από τη ΔΙ.ΠΕ.ΧΩ. να ξεκαθαρίσει τη θέση της και η ΔΙ.ΠΕ.ΧΩ., από την πλευρά της, απευθύνθηκε στο Υ.ΠΕ.ΧΩ.Δ.Ε..
     Θα ήθελα για όλα αυτά -και βέβαια, μου είπατε για τον έλεγχο νομιμοποίησης- να μου αναφέρετε, σας παρακαλώ πάρα πολύ, τι θα γίνει με τα οικόπεδα που συνεχίζουν να οικοδομούνται;
     Ευχαριστώ πολύ.
     (Στο σημείο αυτό η Βουλευτής κ. Λίτσα Αμμανατίδου-Πασχαλίδου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ τη συνάδελφο, κ. Αμμανατίδου.
     Ο κύριος Υπουργός έχει το λόγο.
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Αγαπητή κυρία συνάδελφε, απάντησα πάρα πολύ ξεκάθαρα στα δύο ερωτήματα τα οποία θέτετε στην ερώτησή σας. Εάν εκτιμάτε ότι θα πρέπει και το Υπουργείο Οικονομίας και Οικονομικών να δώσει τη δική του απάντηση, θα μπορούσατε να απευθύνετε μία επίκαιρη ερώτηση στο Υπουργείο Οικονομίας και Οικονομικών.
     Επειδή, όμως, αν μου επιτρέπετε, όλο το κείμενο της ερώτησης είναι ουσιαστικά μια τοποθέτηση της αρμόδιας διεύθυνσης του Υ.ΠΕ.ΧΩ.Δ.Ε. επί ενός εγγράφου που αφορά την έκδοση οικοδομικών αδειών από τη Νομαρχιακή Αυτοδιοίκηση της Θεσσαλονίκης, γνωρίζετε πολύ καλά ότι το Υ.ΠΕ.ΧΩ.Δ.Ε. δεν έχει καμμία απολύτως εμπλοκή με τα πολεοδομικά γραφεία. Αυτά ανήκουν στην Τοπική Αυτοδιοίκηση. Σας είπα, επίσης, ότι η Διεύθυνση Πολεοδομικού Σχεδιασμού του Υ.ΠΕ.ΧΩ.Δ.Ε. έχει συμφωνήσει με την άποψη της Περιφέρειας.
     Επιτρέψτε μου, επίσης, να πω ότι κανονικά, το έγγραφο της Περιφέρειας θα έπρεπε να απευθυνθεί κατευθείαν στη Διεύθυνση Νομοθετικού Έργου του Υ.ΠΕ.ΧΩ.Δ.Ε. Αυτή είναι η διαδικασία. Εν πάση περιπτώσει, αυτό έγινε, αν μου επιτρέπετε, μέσω παρακάμψεως. Η απάντηση θα δοθεί σε πολύ σύντομο χρονικό διάστημα.
     Θέλω, επίσης, να πω σε ό,τι αφορά τη διακοπή των εργασιών που έχει επιβληθεί από το αρμόδιο πολεοδομικό γραφείο στο Ωραιόκαστρο, ότι με νεότερο έγγραφο, όπως μας ενημέρωσε, το οποίο έχει σταλεί στις 2 Οκτωβρίου 2008, επιβάλλεται και πάλι διακοπή των εργασιών για τη συγκεκριμένη οικοδομική άδεια, την υπ’ αριθμόν 4360/2008.
     Για πληρέστερη ενημέρωσή, σας καταθέτω στα Πρακτικά της Βουλής και σχετικό έγγραφο που μας έδωσε η Νομαρχιακή Αυτοδιοίκηση Θεσσαλονίκης και εκτιμώ ότι με αυτά που είπα, έχω δώσει πληρέστατη απάντηση, τουλάχιστον σε ό,τι αφορά το θέμα του Υ.ΠΕ.ΧΩ.Δ.Ε.
     Επίσης, το Υ.ΠΕ.ΧΩ.Δ.Ε., αγαπητή κυρία συνάδελφε, δεν μπαίνει σε θέματα ιδιοκτησιακά ούτε εξετάζει την ιστορία ενός οικοπέδου επί του οποίου έχει εκδοθεί οικοδομική άδεια.
     Ευχαριστώ πολύ, κύριε Πρόεδρε.
     (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Υπουργό.
     Συνεχίζουμε με την τέταρτη με αριθμό 214/4-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τους Υπουργούς Εσωτερικών και Υγείας και Κοινωνικής Αλληλεγγύης, σχετικά με τη λειτουργία των μονάδων του Ο.ΚΑ.ΝΑ. στο κέντρο της Αθήνας κ.λπ..
     Ειδικότερα, το περιεχόμενο της επίκαιρης ερώτησης  αναφέρει:
     «Στο κέντρο της Αθήνας λειτουργούν μονάδες Ο.ΚΑ.ΝΑ. με αποτέλεσμα, λόγω της ελλιπούς φύλαξης, να έχουν αναπτυχθεί εστίες εμπορίας ναρκωτικών. Οι άθλιοι έμποροι ναρκωτικών εύκολα πωλούν τις δόσεις, με άμεση συνέπεια το πρόγραμμα του Ο.ΚΑ.ΝΑ. να δυναμιτίζεται. Παράλληλα, το κέντρο της Αθήνας έχει μετατραπεί σε στέκι ναρκομανών και εμπόρων ναρκωτικών, με αποτέλεσμα οι Αθηναίοι επιχειρηματίες κυριολεκτικά να φυτοζωούν.
     Συνεπώς ερωτώνται οι αρμόδιοι Υπουργοί:
     α) Προτίθεστε να απομακρύνετε τις μονάδες Ο.ΚΑ.ΝΑ. από το κέντρο της Αθήνας;
     β) Για ποιο λόγο δε φυλάσσονται αυτές οι μονάδες, ώστε να συλληφθούν οι έμποροι ναρκωτικών;».
     Στην επίκαιρη ερώτηση του κ. Πλεύρη θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
     Κύριε Υπουργέ, έχετε το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, ξέρετε πολύ καλά ότι ο Οργανισμός κατά των Ναρκωτικών, ο Ο.ΚΑ.ΝΑ., στο πλαίσιο εφαρμογής της νέας εθνικής πολιτικής για τα ναρκωτικά και σύμφωνα με το νέο εθνικό σχέδιο δράσης, έχει ως βασικό στόχο και προωθεί την πλήρη ένταξη όλων των μονάδων θεραπείας στον περιβάλλοντα χώρο επιλεγμένων δημόσιων νοσοκομείων σε ολόκληρη τη χώρα και φυσικά, τη λειτουργική διασύνδεση με τα στεγνά προγράμματα του Ο.ΚΑ.ΝΑ..
     Είναι βασικός στόχος να πετύχουμε και οικονομίες κλίμακος, αλλά ο βασικότερος στόχος μας είναι ότι πρέπει να γίνει μέσα στο πλαίσιο του δημόσιου νοσοκομείου, με το κατάλληλο νοσηλευτικό προσωπικό και φυσικά, σε συνδυασμό και με τα στεγνά προγράμματα, διότι σε πολλά νοσοκομεία έχουμε και αναφέρω χαρακτηριστικά το σχετικό Νοσοκομείο Θεσσαλονίκης.
     Έτσι, λοιπόν, δημιουργούμε τις μονάδες απεξάρτησης μέσω μεθαδόνης στα δημόσια νοσοκομεία και αυτό το κάναμε τον τελευταίο χρόνο, μέσα στο 2008, στις καινούργιες μονάδες Ο.ΚΑ.ΝΑ., σε μια σειρά νοσοκομείων, όπως το Πανεπιστημιακό Νοσοκομείο στο Ρίο, στο ΑΧΕΠΑ Θεσσαλονίκης, στο Βόλο, στην Κατερίνη, στην Πρέβεζα και αλλού. Και φυσικά, αυτό κάναμε στο σχεδιασμό μας και για την Αττική, όπου θα μεταφερθούν οι μονάδες από τις εστίες αυτές -Ομόνοια και όπου υπάρχουν- ώστε να πάνε σε άλλους χώρους.
     Έτσι, πιστεύουμε ότι πρέπει να πάνε σε άλλους χώρους γιατί αυτοί οι οποίοι προσφεύγουν στις υπηρεσίες αυτές είναι ασθενείς και αυτή είναι η φιλοσοφία μας, ότι πρόκειται για ασθενείς που θέλουν τη θεραπεία τους και φυσικά, να συνδυαστούν αυτά και με τα προγράμματα κυρίως του ΚΕ.Θ.Ε.Α..
     Θέλω να σας πω ότι οι περιοχές όπου υπάρχουν ακόμη μονάδες, όπως αυτές που αναφέρετε στην Ομόνοια, προσπαθούμε να αστυνομεύονται κατά τον καλύτερο δυνατό τρόπο. Θέλω να σας πω, όμως, ότι μόνο τους τελευταίους δέκα μήνες, από την 1-1-2008 έως 3-11-2008, στην περιοχή που αναφέρετε συνελήφθησαν δύο χιλιάδες τριακόσια εβδομήντα επτά άτομα για υποθέσεις ναρκωτικών, κατασχέθηκαν 10.198,7 γραμμάρια ηρωίνης, 594,5 γραμμάρια κοκαΐνης, δεκαοκτώ χιλιάδες εξακόσια εξήντα πέντε γραμμάρια ινδικής κάνναβης και 24,4 γραμμάρια όπιο και δεκαέξι χιλιάδες διακόσια εξήντα πέντε ναρκωτικά χάπια και αυτά, επαναλαμβάνω, μόνο στην περιοχή που αναφέρετε.
     Φυσικά και εστιάζουν την προσοχή τους, απ’ ό,τι μου ανέφεραν, οι αστυνομικές δυνάμεις στα «βαποράκια», σ’ αυτούς οι οποίοι εμπορεύονται, σ’ αυτούς οι οποίοι είναι σε καλή κατάσταση και όχι σ’ αυτούς οι οποίοι σέρνονται κυριολεκτικά, όπως αναφέρετε και στην ερώτησή σας, στους δρόμους των πέριξ περιοχών τους οποίους προσπαθούμε να μεταφέρουμε σε νοσοκομεία. Καταλαβαίνετε, όμως, ότι η κατάσταση δεν αντιμετωπίζεται αποκλειστικά με αστυνομικά μέτρα, αλλά απαιτείται πολύπλευρη και πολυεπίπεδη συνεργασία και παρέμβαση των συναρμόδιων υπηρεσιών και φορέων, καθόσον το πρόβλημα, γνωρίζετε πολύ καλά ότι είναι κυρίως κοινωνικό και σ’ αυτήν την προσπάθεια καταβάλλουμε κάθε δυνατή συνεργασία και με τα άλλα Υπουργεία. Πάντως, τελικός μας στόχος είναι η απομάκρυνση των μονάδων αυτών από το κέντρο της Αθήνας και η ενσωμάτωσή τους στα δημόσια νοσοκομεία της χώρας, ώστε η απεξάρτηση να γίνεται μέσα στο πλαίσιο του Εθνικού Συστήματος Υγείας.
     Σας ευχαριστώ.
     ΠΡΟΕΔΡΕΥΩΝ (Βαίτσης Αποστολάτος): Ευχαριστούμε τον κύριο Υπουργό. Ο κ. Πλεύρης έχει το λόγο.
     ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, χαίρομαι ιδιαιτέρως διότι υπάρχει αυτή η πολιτική βούληση, διότι πραγματικά πέτυχε το μέτρο να βρίσκονται κοντά σε εστίες που εύκολα μπορούν να διακινηθούν ναρκωτικά, αυτές οι μονάδες του Ο.ΚΑ.ΝΑ.. Και το λέω αυτό, αναφερόμενος στη μονάδα στη Σοφοκλέους, λόγου χάριν, όχι τόσο στην 3η Σεπτεμβρίου. Στη Σοφοκλέους και στη Γερανίου, βλέπουμε την κατάσταση των ανθρώπων αυτών, που είναι ασθενείς, αλλά παράλληλα και το πρόβλημα που ανακύπτει γιατί πολύ εύκολα αυτοί οι άνθρωποι εκεί μπορούν να προμηθευτούν τη δόση τους. Και θα συμφωνήσω μαζί σας, ότι υπάρχει μια αστυνομική προσοχή, αλλά όση αστυνομική προσοχή και εάν υπάρχει σε τρία-τέσσερα στενά πιο κάτω, αυτοί οι άνθρωποι μπορούν να προμηθευτούν τη δόση τους. 
     Συνεπώς πρέπει να γίνει αυτή η μεταφορά και θα σας παρακαλούσα στη δευτερολογία σας να μου πείτε εάν υπάρχει κάποιο, έστω και βασικό χρονικό πλαίσιο, πότε υπολογίζετε ότι αυτές οι μονάδες θα απομακρυνθούν από το κέντρο της Αθήνας. Παράλληλα, θα συμφωνήσω απόλυτα μαζί σας, ότι αυτοί οι άνθρωποι ακριβώς επειδή είναι ασθενείς θα πρέπει να μεταφερθούν σε μονάδες που θα γίνουν ή μέσα ή πλησίον νοσοκομείων, παράλληλα όμως θα πρέπει να τεθεί και ένα πλαίσιο φύλαξης. Διότι υπάρχει και η ανησυχία πολλών κατοίκων στις περιοχές που ενδεχομένως να υπάρχουν νοσοκομεία που θα μεταφερθούν αυτές οι μονάδες, μη τυχόν και μεταφερθεί η κατάσταση που παρατηρείται αυτήν τη στιγμή πέριξ της Ομόνοιας στο κέντρο της Αθήνας, γύρω από εκείνες τις περιοχές.
     Πρέπει αυτούς τους ανθρώπους που είναι ασθενείς –και πραγματικά είναι μεγάλη η λύπη και για εμάς και για τον πολιτισμό μας να βλέπουμε ανθρώπους να κείτονται κάτω στα στενά-, πρέπει πραγματικά η κατάσταση αυτών των ανθρώπων να αντιμετωπιστεί. Πρέπει να αντιμετωπισθούν ως ασθενείς και πρέπει να δείτε ποιο πλαίσιο είναι το καλύτερο δυνατό, ώστε να μην έρχονται σε καμμία επαφή με ανθρώπους είτε αυτά θα είναι «βαποράκια» είτε θα είναι άλλοι έμποροι ναρκωτικών, που πολύ εύκολα θα τους οδηγήσουν πάλι στη χρήση των ναρκωτικών ουσιών και ουσιαστικά δεν θα καταφέρουμε τίποτε.
     Και επειδή οι μονάδες Ο.ΚΑ.ΝΑ., όπως λειτούργησαν –εννοώ ότι λειτούργησαν κοντά στις εστίες- και αναφέρομαι κυρίως για το Ο.ΚΑ.ΝΑ. Σοφοκλέους, 3ης Σεπτεμβρίου, δεν βοηθούν αυτούς τους ανθρώπους να αντιμετωπίσουν το πρόβλημά τους, γιατί ακριβώς, πολύ εύκολα βρίσκουν δόσεις πέριξ της Ομονοίας. Γι’ αυτόν το λόγο θα πρέπει και η φύλαξη να είναι καλή. Οφείλω να πω ότι χαίρομαι για όλα αυτά τα νούμερα που μας δώσατε, αλλά υπάρχει ακόμη το πρόβλημα και πρέπει τάχιστα να αντιμετωπιστεί. Θα σας παρακαλούσα στη δευτερολογία σας κυρίως, να μου πείτε εάν υπάρχει συγκεκριμένο χρονικό πλαίσιο τουλάχιστον κατά προσέγγιση.
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κ. Πλεύρη.
     Ο κύριος Υφυπουργός, έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, ευχαριστώ για τις εύστοχες παρατηρήσεις σας. Θέλω να ξέρετε ότι όπου το ξεκίνησαν αυτό, δηλαδή, να μεταφέρουν τις μονάδες –θα σας πω το παράδειγμα της Θεσσαλονίκης- έγινε με πολύ κόπο. Ξέρετε, δεν μπορούν να μπαίνουν από την ίδια είσοδο οι ασθενείς στο νοσοκομείο. Θέλουμε ξεχωριστές εισόδους. Θέλουμε να είναι προσβάσιμο, θέλουμε δίπλα σε αυτές τις εισόδους να μην υπάρχουν σχολεία, να μην υπάρχουν παιδικοί σταθμοί, να μην υπάρχουν χώροι εκπαιδευτικού ενδιαφέροντος κυρίως, όπου συχνάζουν νέοι και αυτό δεν είναι πάντοτε εύκολο. Στο ΑΧΕΠΑ είχαμε τεράστιες δυσκολίες. Πάντα κάτι υπήρχε δίπλα, είτε παιδικός σταθμός είτε βρεφονηπιακός είτε χώρος άθλησης νέων, κάτι. Το καταφέραμε με τεράστιες προσπάθειες. Το ίδιο κάνουμε –ο σχεδιασμός μας- και για την Αττική. Το κάναμε στην περιφέρεια, όπου τα προβλήματα είναι καλύτερα ελεγχόμενα, όπως γνωρίζετε και το πετύχαμε σε μια σειρά νοσοκομείων που σας ανέφερα. Αυτό κάνουμε και στην Αττική πλέον, αλλά πάντα με τη σύμφωνη γνώμη και των εργαζομένων στα νοσοκομεία αυτά, αλλά και των περιοίκων. Σε κάποιες περιοχές υπήρχαν και προβλήματα. Στο Ψυχιατρικό Νοσοκομείο Θεσσαλονίκης, υπάρχουν προβλήματα από τους περιοίκους της Θεσσαλονίκης –καθώς και σε άλλα νοσοκομεία της Θεσσαλονίκης- από αυτούς που δεν θέλουν από την είσοδο την οποία έχουμε επιλέξει να στήσουμε εκεί τη μονάδα του Ο.ΚΑ.ΝΑ.. Αυτά εξετάζουμε και εδώ και θέλω να πιστεύω ότι μέσα στο πρώτο εξάμηνο του 2009 θα έχει τελειώσει, γιατί έχει γίνει η πρώτη επιλογή, έχουν γίνει οι εργασίες, υπάρχουν κάποια προβλήματα με την είσοδο πρόσβασης στη μονάδα του Ο.ΚΑ.ΝΑ.. Η επιλογή του προσωπικού και η εκπαίδευση του προσωπικού έχει επιτευχθεί. Θέλαμε το σημαντικότερο απ’ όλα, να υπάρχει διασύνδεση με στεγνά προγράμματα, ώστε σιγά-σιγά να φτάσουμε στον επιθυμητό στόχο που είναι η απεξάρτηση ακόμη και με τη μεθαδόνη. Γιατί φθάνουμε δυστυχώς σε ένα άλλο επίπεδο, να έχουμε εξάρτηση και από τη μεθαδόνη. Θέλουμε να επιτύχουμε και την απεξάρτηση από τη μεθαδόνη, αλλά θέλουμε κυρίως να επιτύχουμε να προωθήσουμε όσο γίνεται καλύτερα τα στεγνά προγράμματα.
     Ξέρετε, υπάρχει ένας μύθος γύρω από τη μεθαδόνη, τεράστιες συζητήσεις γύρω από τη μεθαδόνη, λες και είναι πανάκεια για κάθε πρόβλημα γύρω από τα ναρκωτικά. Τα στεγνά προγράμματα προσφέρουν τεράστια υπηρεσία, είναι πάρα πολύ καλά. Γι’ αυτό θέλουμε να υπάρχει μια διασύνδεση μέσα από τα ίδια τα νοσοκομεία. Αυτός είναι ο στόχος που θέλουμε να επιτύχουμε, και φυσικά η άμεση απομάκρυνση από τα συγκεκριμένα σημεία που είπατε Σοφοκλέους και 3ης Σεπτεμβρίου, όπου υπάρχει μεγάλη παραβατικότητα, όπου η εμπορία ναρκωτικών υπάρχει, και έχουμε εντοπίσει φυσικά όλα τα προβλήματα και οι αστυνομικές δυνάμεις βοηθούν αλλά τα αστυνομικά μέτρα δεν μπορούν να αποδώσουν. Στην πράξη έχει αποδειχθεί ότι όχι μόνο δεν αποδίδουν αλλά επιδεινώνουν πολλές φορές το όλο πρόβλημα, γιατί αναγκάζεται ουσιαστικά ένας αριθμός ασθενών να καταφεύγει στην παρανομία, να έρχεται σε επαφή με υπόκοσμο, στην προσπάθειά του να βρει το ναρκωτικό το οποίο έχει ανάγκη, γι’ αυτό και βρισκόμαστε σε συνεχή επαγρύπνηση πιστεύοντας ακράδαντα ότι η κατάσταση αυτή είναι μια ασθένεια. Έτσι τους αντιμετωπίζουμε, και οι όποιες προσπάθειές μας –μπορώ να σας διαβεβαιώσω γι’ αυτό- θα γίνονται μέσα στο πλαίσιο του Ε.Σ.Υ. με τους γιατρούς μας του Ε.Σ.Υ., με τους νοσηλευτές του Ε.Σ.Υ. και σε διασύνδεση με τα στεγνά προγράμματα, τα οποία επίσης θα υπάρχουν στα δημόσια νοσοκομεία της χώρας.
     Ευχαριστώ.
     ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον Υπουργό.
     Γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής, τριάντα επτά μαθητές και μαθήτριες και δύο συνοδοί - δάσκαλοι από το 5ο Δημοτικό Σχολείο Αμαρουσίου.
     Η Βουλή τους καλωσορίζει και τους εύχεται καλές σπουδές.
     (Χειροκροτήματα απ’ όλες τις πτέρυγες της Βουλής)
     Η πρώτη με αριθμό 204/4-11-2008 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Οικονομίας και Οικονομικών, σχετικά με την καταβολή των δεδουλευμένων στους συμβεβλημένους γιατρούς με τον Οργανισμό Περίθαλψης Ασφαλισμένων του Δημοσίου κ.λπ., καθώς και η δεύτερη με αριθμό 203/4-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Μωραΐτη προς την Υπουργό Απασχόλησης και Κοινωνικής Προστασίας, σχετικά με τα προβλήματα των εργαζομένων σε βιομηχανία οικοδομικών υλικών στο Αγρίνιο κ.λπ., δεν θα συζητηθούν λόγω κωλύματος Υπουργού και διαγράφονται.
     Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, εισερχόμεθα στην ημερησία διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 27/22-10-2008 επερώτηση των Βουλευτών του Κομμουνιστικού Κόμματος Ελλάδας, κ.κ. Αλέκας Παπαρήγα, Κωνσταντίνου Αλυσανδράκη, Νικολάου Γκατζή, Ιωάννη Γκιόκα, Ιωάννη Ζιώγα, Κωνσταντίνου Καζακού, Σοφίας Καλαντίδου, Λιάνας Κανέλλη, Αχιλλέα Κανταρτζή, Νικολάου Καραθανασόπουλου, Ευθαλίας (Λίλας) Καφαντάρη, Διαμάντω Μανωλάκου, Γεωργίου Μαρίνου, Γεωργίου Μαυρίκου, Παναγιώτας-Εύας Μελά, Νικολάου Μωραΐτη, Βαρβάρας (Βέρας) Νικολαΐδου, Ιωάννη Πρωτούλη, Σταύρου Σκοπελίτη, Αντωνίου Σκυλλάκου, Σπυρίδωνα Χαλβατζή, Χαράλαμπου Χαραλάμπους, προς τον Υπουργό Αγροτικής Ανάπτυξης και Τροφίμων, σχετικά με την αγροτική πολιτική. 
     Εδώ, θα ήθελα να σας ενημερώσω ότι Κοινοβουλευτικός Εκπρόσωπος της Νέας Δημοκρατίας ορίζεται ο Βουλευτής Λέσβου κ. Ιωάννης Γιαννέλης –Θεοδοσιάδης.
     Το λόγο έχει ο πρώτος επερωτών Βουλευτής, ο συνάδελφος κ. Μωραΐτης.
     ΝΙΚΟΛΑΟΣ ΜΩΡΑΪΤΗΣ: Κύριε Πρόεδρε, κύριε Υπουργέ, το Κομμουνιστικό Κόμμα Ελλάδας φέρνει σήμερα στη Βουλή τα μεγάλα και οξυμένα προβλήματα που αντιμετωπίζει η φτωχή και η μεσαία αγροτιά της χώρας. Τα προβλήματα των αγροτοκτηνοτρόφων, των ψαράδων, που είναι αποτέλεσμα των αντιαγροτικών πολιτικών που εφάρμοσαν όλες οι κυβερνήσεις επί δεκαετίες τώρα, κάτω από τις εντολές και τις κατευθύνσεις της Ευρωπαϊκής Ένωσης. Πολιτικές που στόχευαν και στοχεύουν στη συρρίκνωση της αγροτικής παραγωγής, στο βίαιο ξεκλήρισμα των φτωχών αγροτοκτηνοτρόφων, στο μάζεμα της φυτικής και ζωικής παραγωγής σε λίγες καπιταλιστικές επιχειρήσεις. Όλοι οι δείκτες αποδεικνύουν αυτό, με τον πιο ξεκάθαρο τρόπο.
     Πρώτον, η ραγδαία μείωση του αγροτικού πληθυσμού μετά την ένταξη της χώρας στην τότε Ε.Ο.Κ. και ειδικότερα με το ξεκίνημα των αναθεωρήσεων της Κοινής Αγροτικής Πολιτικής, από το 1992 έως σήμερα πάνω από διακόσιες χιλιάδες αγροτικά νοικοκυριά βγήκαν έξω από την παραγωγική διαδικασία και ο παράδεισος που είχαν υποσχεθεί έγινε στην κυριολεξία κόλαση για την φτωχή αγροτιά. Το αγροτικό ισοζύγιο από πλεονασματικό που ήταν πριν την ένταξη, σήμερα είναι κατά 3.000.000.000 ευρώ ελλειμματικό.
     Το ποσοστό του αγροτικού τομέα στο Ακαθάριστο Εθνικό Προϊόν από 6% που ήταν το 2000 έπεσε στο 3% το 2007. Στην περίοδο από το 1980 έως το 2006, η αυτάρκεια της χώρας, για παράδειγμα στο κρέας των πουλερικών, μειώθηκε από 104% στο 75%, στο χοιρινό από 84% στο 38%, στο βοδινό κρέας από το 66% στο 25%, στο αιγοπρόβειο από το 92% έπεσε στο 75%.
     Μέσα σε ένα χρόνο με την εφαρμογή της νέας Κ.Α.Π., που είναι ευαγγέλιο της αγροτικής πολιτικής για τη Νέα Δημοκρατία και το ΠΑ.ΣΟ.Κ., αλλά και για τα κόμματα του ευρωμονόδρομου, εξαφανίστηκαν βασικές καλλιέργειες, για παράδειγμα η καπνοκαλλιέργεια, μια από τις πιο δυναμικές καλλιέργειες που γινόταν σε φτωχές, σε άγονες, σε παραμεθόριες περιοχές. Βέβαια, άκουσα ότι εξαγγέλλουν συλλαλητήριο σε λίγες ημέρες αυτοί που προσυπέγραψαν τη ληξιαρχική πράξη θανάτου της καπνοκαλλιέργειας.
     Μέσα σ’ αυτήν τη δεκαετία οι καλλιεργούμενες εκτάσεις της χώρας μας, ιδιαίτερα σε δημητριακά από όπου παράγονται βασικά τρόφιμα, όπως το ψωμί και τα ζυμαρικά, αλλά και κτηνοτροφικά προϊόντα, μειώθηκαν κατά τρία εκατομμύρια τριακόσιες πενήντα χιλιάδες στρέμματα. Την ίδια περίοδο, δύο εκατομμύρια εκατόν δέκα χιλιάδες στρέμματα εγκαταλείφθηκαν, επειδή η καλλιέργειά τους ήταν ασύμφορη, από τα οποία το ένα εκατομμύριο πεντακόσιες τριάντα επτά χιλιάδες εγκαταλείφθηκαν τη διετία 2004 – 2006 που ψηφίστηκε και εφαρμόστηκε η νέα αναθεώρηση της Κ.Α.Π..
     Η αναθεωρημένη Κοινή Αγροτική Πολιτική σκόρπισε τη φτώχεια, συρρίκνωσε το εισόδημα των φτωχών αγροτών, ειδικότερα στα προϊόντα που έγινε πλήρης αποσύνδεση της παραγωγής από την επιδότηση και όχι μόνο. Καθήλωσε επίσης, τις επιδοτήσεις μέχρι το 2013 σε τιμές του 2000 – 2002 και αυτές τις επιδοτήσεις, τις ροκανίζει κάθε χρόνο ο πληθωρισμός.
     (Στο σημείο αυτό την Προεδρική Έδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
     Επίσης, κατήργησε τους μηχανισμούς και τις τιμές παρέμβασης σε όλα τα αγροτικά προϊόντα, αφήνοντας τους παραγωγούς έρμαια της κερδοσκοπίας των εμποροβιομηχάνων. Κανένα δίχτυ προστασίας για τους μικρομεσαίους αγρότες, για τα δημητριακά, σιτηρά, καλαμπόκι. 
     Η Κυβέρνηση του ΠΑ.ΣΟ.Κ. ψήφισε την εξευτελιστική τιμή παρέμβασης 10 λεπτά το κιλό, η οποία θα ισχύσει μέχρι το 2013 και τώρα χύνουν κροκοδείλια δάκρυα για τις επιπτώσεις αυτής της πολιτικής. Η Νέα Δημοκρατία όταν ήταν αντιπολίτευση είπε ότι δεν θα εφαρμόσει αυτήν την πολιτική, την εφαρμόζει όμως σήμερα κατά γράμμα, δίνοντας τη δυνατότητα στους εμποροβιομήχανους και δυστυχώς σε πολλές ενώσεις να παίξουν το παιχνίδι των εμποροβιομηχάνων, παίρνοντας κοψοχρονιά τα δημητριακά από τους αγρότες σε τιμές που δεν καλύπτουν ούτε το κόστος παραγωγής και δυστυχώς γυρίζουμε έναν αιώνα πίσω. Άρχισε η νέα σπορά, δεν ξέρουν οι παραγωγοί πότε θα πληρωθούν, αλλά και πόσο θα πληρωθούν.
     Όλο αυτό το διάστημα, είτε με «μπλε» κυβερνήσεις είτε με «πράσινες» κυβερνήσεις είτε με «μπλε» αναθεωρήσεις είτε με «πράσινες» αναθεωρήσεις της Κοινής Αγροτικής Πολιτικής, ένας ήταν ο στόχος. Η μείωση του αγροτικού εισοδήματος και από την άλλη, η γιγάντωση των κερδών των πολιτικών τροφίμων, αδιαφορώντας πολλές φορές για την υγεία των λαών, για το περιβάλλον. Στο βωμό του κέρδους, μεταλλαγμένα, διοξίνες, τρελές αγελάδες, κρεατάλευρα, ορυκτέλαια.
     Το σύστημα τιμών και επιδοτήσεων από την πρώτη περίοδο της Κοινής Αγροτικής Πολιτικής είχε ένα στόχο και μόνο, να εξασφαλίζει φθηνή πρώτη ύλη στη μεταποιητική βιομηχανία για διασφάλιση των κερδών του μεγάλου κεφαλαίου που δραστηριοποιούνταν στο χώρο. Για παράδειγμα, η επιδότηση στα χυμοποιήσιμα πορτοκάλια πριν το 2006 και μέχρι το 2006 ήταν 81%, ενώ η εμπορική τιμή μόλις 19%, αυτή δηλαδή που πλήρωνε ο βιομήχανος, ενώ στα επιτραπέζια ούτε μία δραχμή επιδότηση. Αυτό γινόταν και σε άλλα, όπως η βιομηχανική ντομάτα, τα βιομηχανικά ροδάκινα.
     Αυτή η πολιτική συνοδεύτηκε και με το ξεπούλημα πολλών συνεταιριστικών επιχειρήσεων, κατά κύριο λόγο επιχειρήσεων που ανήκαν στην Αγροτική Τράπεζα, όπως έκανε το ΠΑ.ΣΟ.Κ. με την «ΑΓΝΟ», τον «ΟΛΥΜΠΟ», όπως κάνει σήμερα η Νέα Δημοκρατία με τη «ΡΟΔΟΠΗ» και ετοιμάζει την ίδια τύχη και για τη «ΔΩΔΩΝΗ». Αυτή η πολιτική ανδρώνει τα καρτέλ, παραδίδει τους κτηνοτρόφους στις ορέξεις τους, ενώ από την άλλη, η Νέα Δημοκρατία, η Κυβέρνησή σας, με υποκρισία μιλάει για πόλεμο που έχει ανοίξει με τα καρτέλ.
     Να τα αποτελέσματα, κύριε Υπουργέ, αυτού του πολέμου. Η τιμή του αγελαδινού γάλακτος είναι τρεισήμισι φορές πάνω στον καταναλωτή από την τιμή του παραγωγού. Τα τελευταία χρόνια οι δύο μεγαλύτερες γαλακτοβιομηχανίες της χώρας διπλασίασαν τα καθαρά τους κέρδη. Ασφυκτιούν από τον έλεγχο, κύριε Υπουργέ. Πρέπει να τους λυπηθείτε, να σταματήσετε αυτόν τον έντονο έλεγχο στα καρτέλ. 
     Βέβαια, όλες οι κυβερνήσεις χρόνια τώρα, είχαν σύμμαχό τους σ’ αυτήν την πολιτική τις συμβιβασμένες ηγεσίες των τριτοβάθμιων οργανώσεων της ΓΕ.Σ.Α.Σ.Ε., της ΠΑ.Σ.Ε.Γ.Ε.Σ., της ΣΥ.Δ.Α.Σ.Ε.. Προσπαθούν να εξωραΐσουν, να φτιασιδώσουν αυτήν την αντιαγροτική πολιτική, να χρυσώσουν το χάπι του ξεκληρίσματος, να πέσει η πολιτική σας στα μαλακά. Έχετε εφεύρει κι εσείς και το ΠΑ.ΣΟ.Κ. διάφορα τερτίπια. Μιλάτε για στροφή στην ποιοτική γεωργία, στην πράσινη γεωργία, στη βιολογική γεωργία και κτηνοτροφία, προσπαθώντας να δημιουργήσετε αυταπάτες, χθες το ΠΑ.ΣΟ.Κ. με τα βατόμουρα, τα γλυκά του κουταλιού, τον αγροτουρισμό, εσείς σήμερα, κύριε Υπουργέ, με τις τρούφες, τις αγριοαγγινάρες. Αυτές οι καλλιέργειες, έχει αποδειχθεί ότι δεν μπορούν να αναπληρώσουν το εισόδημα δυναμικών καλλιεργειών που αφάνισαν οι πολιτικές σας.
     Αυτά τα γνωρίζουν οι αγρότες, κύριε Υπουργέ. Είναι δοκιμασμένες συνταγές. Βέβαια, τώρα θα μας πείτε ότι έρχεται το Δ΄ Κοινοτικό Πλαίσιο Στήριξης, θα ζωντανέψει την ύπαιθρο, έχει λύσεις για όλα. Πακέτα, όμως, έρχονται και φεύγουν χρόνια τώρα, κύριε Υπουργέ, από τα Μεσογειακά Ολοκληρωμένα Προγράμματα έως το Α΄ Κοινοτικό Πλαίσιο, το Β΄, το Γ΄. Η ύπαιθρος όμως ερημώνει, γερνάει ο αγροτικός πληθυσμός, γίνονται τα χωριά, χωριά γερόντων. Μεγάλα κονδύλια αυτών των προγραμμάτων πάνε για πρόωρες συντάξεις, για διάλυση αλιευτικών σκαφών. Για έργα κοινοτικά ελάχιστα κονδύλια. Μη επιλέξιμα τα έργα για τη σύνταξη δασικών χαρτών. Και αυτά που ακόμα έχουν κάπως αναπτυξιακό χαρακτήρα, όπως είναι οι νέοι αγρότες και σε αυτό το μέτρο ειδικότερα δεν μπορούν να ενταχθούν φτωχοί αγρότες και οι εργατοαγρότες, με μικρά εισοδήματα, που εκεί τους οδήγησε η πολιτική σας.
     Βέβαια, για να μη μας πείτε ότι εμείς είμαστε με τους μεγαλογιατρούς, με τους μεγαλοδικηγόρους, αυτούς τους προστατέψατε. Κάνουν ανώνυμες εταιρείες και παίρνουν τη μερίδα του λέοντος από αυτά τα προγράμματα. Για παράδειγμα από το Γ΄ Κοινοτικό Πλαίσιο Στήριξης, το 90% πήγε σε μεγάλες επιχειρήσεις, ενώ μόνο το 10% πήγε στους συνεταιρισμούς και στους φτωχούς αγρότες. Αυτή είναι η ανάπτυξη της υπαίθρου.
     Ανάπτυξη μπορεί να υπάρξει, εμείς λέμε όμως, ανάπτυξη για ποιον; Θα γίνουν μεγάλες τουριστικές επιχειρήσεις από τους ιδιώτες. Εκεί θα δουλεύουν φτωχοί αγρότες με πρωτόγονες συνθήκες εργασίας, ωρομίσθιοι, με χαμηλές αμοιβές, ανασφάλιστοι ή όπως είναι σήμερα οι εργάτες γης, ο αλιεργάτες, που τους πήρατε από το Ι.Κ.Α. και τους πήγατε στον Ο.Γ.Α. για να απαλλάξουν τους επιχειρηματίες από εισφορές, χάνοντας επιδόματα, παίρνοντας μειωμένες συντάξεις. Θα γίνει η ύπαιθρος μια απέραντη Μανωλάδα. 
     Αυτή είναι η πολιτική σας και τη ζουν στο πετσί τους οι φτωχοί αγρότες της χώρας. Τους διώχνετε καθημερινά από την παραγωγή. Αυτήν την πολιτική υπηρετείτε πιστά κι εσείς και το ΠΑ.ΣΟ.Κ.. Αλλάζουν οι ρόλοι στο ποιος είναι στην κυβέρνηση και ποιος στην αντιπολίτευση. Κάνετε αντιπολίτευση σε αυτά που εφαρμόζετε όταν είστε κυβέρνηση.
     Κάποιοι σας κατηγορούν ότι δεν έχετε εθνικό σχεδιασμό, πρόγραμμα, διαπραγματευτική ικανότητα, διαχειριστική ικανότητα των κονδυλίων, όπως ο 
ΣΥ.ΡΙΖ.Α. που θέλει να ενοχοποιήσει μόνο τις ελληνικές κυβερνήσεις και να βγάλει λάδι την Ευρωπαϊκή Ένωση, να καλλιεργεί αυταπάτες στους αγρότες ότι μια Ευρωπαϊκή Ένωση, όπου θα έχουν το πάνω χέρι οι κεντροαριστερές κυβερνήσεις, θα δώσει λύσεις φιλολαϊκές. Τις γνωρίζουν οι λαοί, οι αγρότες, χρόνια τώρα αυτές τις πολιτικές.
     Εμείς, κύριε Υπουργέ, δεν σας κατηγορούμε γι’ αυτό. Σας κατηγορούμε, γιατί απεναντίας έχετε πρόγραμμα, έχετε στρατηγική και την εφαρμόζετε με ζήλο. Αλλά αυτή η πολιτική σας είναι μακριά από τα συμφέροντα της φτωχής αγροτιάς.
     Γι’ αυτό καλούμε τη φτωχή αγροτιά να γυρίσει την πλάτη σε αυτές τις πολιτικές, να δημιουργήσει μέτωπο ανυπακοής, απειθαρχίας, σύγκρουσης και ρήξης, να παλέψει για μια άλλη πολιτική που θα υπηρετεί τη φτωχή αγροτιά, τις ανάγκες των φτωχών λαϊκών στρωμάτων. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Το λόγο έχει ο Βουλευτής του Κομμουνιστικού Κόμματος Ελλάδας κ. Αντώνης Σκυλλάκος.
     ΑΝΤΩΝΗΣ ΣΚΥΛΛΑΚΟΣ: 	Κυρία Πρόεδρε, θα χρησιμοποιήσω και το χρόνο της δευτερολογίας μου, γιατί είμαι στην Εξεταστική Επιτροπή και πρέπει να φύγω.
     Όσα ειπώθηκαν στην εισήγησή μας, αυτά που ανέπτυξε ο εισηγητής μας και αυτά που λέμε στο κείμενο που καταθέσαμε, επιβεβαιώνονται και από την πείρα που έχουμε εμείς στη Θεσσαλία. Είναι λίγα τα βασικά προϊόντα που υπάρχουν πια στη Θεσσαλία, γιατί ο καπνός τελείωσε. Ολόκληρες επαρχίες, όπως της Ελασσόνας και άλλων περιοχών, δεν ασχολούνται πλέον με τον καπνό. Δεν υπάρχουν καπνοπαραγωγοί. Καταργήθηκαν και τα τεύτλα και έκλεισε ένα μεγάλο εργοστάσιο που απασχολούσε, όταν ήταν στο φόρτε της η εργασία, μέχρι και χίλιους νόμιμους και έκτακτους εργαζόμενους. Μάλιστα, τώρα, το Υπουργείο Γεωργίας μέσω της διοίκησης του εργοστασίου ζάχαρης λέει ότι θα το πουλήσει ή θα το αξιοποιήσει σαν εμπορικό κέντρο. 
     Αυτή είναι η κατάσταση. Όμως, εν πάση περιπτώσει, όποιος επισκεφτεί οποιοδήποτε χωριό στη Θεσσαλία, ιδιαίτερα τα χωριά του κάμπου, βλέπει την τραγική κατάσταση και την απόγνωση των αγροτών, να κάθονται δηλαδή στα καφενεία και να μην παραγγέλνουν καφέ, να υπήρχαν πέντε καφενεία σε κάποιο χωριό και να έχουν απομείνει δύο. Οι επαγγελματίες κλείνουν τα καφενεία τους. 
     Φέτος είναι η χειρότερη χρονιά για το καλαμπόκι, για το σιτάρι, για το βαμβάκι. Η τιμή του καλαμποκιού έπεσε στο μισό και πέφτει ακόμα περισσότερο προς τα κάτω. Στο σκληρό σιτάρι και το βαμβάκι είναι τουλάχιστον 30% μειωμένες οι τιμές σε σχέση με πέρυσι. Πολλές περιοχές έχουν μικρή απόδοση λόγω ξηρασίας, γιατί δεν έχουν γίνει όλα αυτά τα χρόνια τα απαραίτητα αρδευτικά έργα. Και ο Αχελώος και τα αρδευτικά έργα προχωρούν με βήμα χελώνας, για να μην πω με βήμα σημειωτόν. 
     Οπότε υπάρχει πραγματική απόγνωση. Συνεχίζοντας έτσι, θα μείνουν ελάχιστοι αγρότες στη Θεσσαλία τα επόμενα χρόνια. Και όταν ζητούν αποζημιώσεις από θεομηνίες, λέτε ότι δεν τους καλύπτει ο ΕΛ.Γ.Α.. Και αναφέρομαι  στους αγρότες που θα έρθουν έξω από το Υπουργείο σας την ερχόμενη Πέμπτη από τον Τύρναβο –ειδοποίησα τη γραμματέα σας για ένα ραντεβού την Πέμπτη το πρωί- και από την περιοχή της Αγιάς, γιατί έχουν ζημιωθεί από την καρπόπτωση. Και ο Κανονισμός τυπικά δεν το αναγνωρίζει, αλλά τους είχατε δώσει χρήματα λόγω προεκλογικής περιόδου. 
     Τώρα, αποφασίστε. Συνεννοηθείτε με το Υπουργείο Οικονομικών να ικανοποιηθεί το αίτημα. Και αυτό παρεμπιπτόντως το λέω, γιατί την Πέμπτη θα έρθουν με πούλμαν και στο δικό σας Υπουργείο και στο Υπουργείο Οικονομίας να διαμαρτυρηθούν.
     Αυτή είναι η κατάσταση. Ποια είναι η απάντηση για να εξασφαλιστεί το εισόδημα; Εγγυημένες τιμές –βεβαίως είναι έξω από τα όρια της Ευρωπαϊκής Ένωσης, διότι η εγγυημένη τιμή που δίνει η Ευρωπαϊκή Ένωση είναι τόσο χαμηλή που δεν σώζεται ο αγρότης- που σημαίνει ενίσχυση από τον κρατικό προϋπολογισμό. Και η Π.Α.Σ.Υ., η Παναγροτική Αγωνιστική Συσπείρωση, έχει προτάσεις σχετικά με το ποιες τιμές συγκεκριμένα πρέπει να υπάρχουν και για το σιτάρι και για το καλαμπόκι και για το βαμβάκι και για τα υπόλοιπα προϊόντα. Πρέπει να καθοριστούν με εθνική ευθύνη, της δικής μας της Κυβέρνησης, παρακάμπτοντας τις απαγορεύσεις της Ευρωπαϊκής Ένωσης.
     Το δεύτερο είναι η μείωση του κόστους που έχει φθάσει σε υπέρογκα ύψη. Εδώ πέρα έχουμε προτάσεις; Βεβαίως και έχουμε προτάσεις. Πολλά από τα εφόδια και τα λιπάσματα θα μπορούσαν να κατασκευάζονται στη χώρα μας από κρατικές επιχειρήσεις –βεβαίως, αυτό χρειάζεται άλλους συσχετισμούς, άλλου είδους κυβέρνηση- και να δίνονται στην τιμή κόστους. Εμείς λέμε «όχι Φ.Π.Α., όχι φόρο ούτε στα καύσιμα ούτε στο ρεύμα». Γιατί δηλαδή δεν πληρώνουν φόρους οι εφοπλιστές στα καύσιμα και πρέπει να πληρώνουν οι αγρότες;
     Μείωση του κόστους λοιπόν και παράλληλα να υπάρξουν και αρδευτικά έργα.
     (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
     Τελειώνω, κυρία Πρόεδρε.
     Δεν έχετε τέτοιο στόχο, διότι προκύπτει αμέσως το ζήτημα ότι αν έχουμε περίσσευμα προϊόντων, θα μας τιμωρήσει η Ευρωπαϊκή Ένωση με πρόστιμα. Θα διεκδικούν οι αγρότες περισσότερη επιδότηση από την Ευρωπαϊκή Ένωση και γι’ αυτό τα αφήνετε τα πράγματα να προχωρούν έτσι. Κάπως έτσι είναι η κατάσταση σε όλα τα προϊόντα, αλλού περισσότερο και αλλού λιγότερο. 
     Υπηρετείτε και εσείς, όπως και οι προηγούμενες κυβερνήσεις του ΠΑ.ΣΟ.Κ., την ίδια στρατηγική, το παραπέρα γρήγορο προχώρημα της καπιταλιστικοποίησης της οικονομίας, δηλαδή να υπάρχουν μεγάλες μονάδες που θα συγκεντρώσουν είτε και τη γη, αλλά τουλάχιστον την παραγωγή και τότε να είναι ανταγωνιστικές. Και τότε θα υπάρξουν και επιδοτήσεις, θα υπάρξει και βοήθεια από το κράτος, όπως έχει γίνει στις Ηνωμένες Πολιτείες που έχει προχωρήσει αυτή η υπόθεση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κυρία Πρόεδρε.
     Και σαν μηχανισμός, χρησιμοποιούνται οι επιδοτήσεις που συνεχώς μειώνονται. Και το 2013 θα επανεξεταστούν από μηδενική βάση και ένα μεγάλο μέρος θα κοπεί ή θα εξαφανιστεί εντελώς. Τελικός στόχος είναι η συγκέντρωση της γης και της παραγωγής σε λίγα χέρια και όλο και φθηνότερες πρώτες ύλες για να κερδίζουν οι εμποροβιομήχανοι.
     Αυτήν την πολιτική υπηρετείτε πιστά και εσείς και το ΠΑ.ΣΟ.Κ., παρά τις δικαιολογίες που λέτε. Και όσον αφορά τα υπόλοιπα που λέγονται ότι εφαρμόζει η Νέα Δημοκρατία το νεοφιλελεύθερο μοντέλο, το ίδιο μοντέλο εφαρμοζόταν και επί ΠΑ.ΣΟ.Κ.. Ίδια ήταν η πορεία της Κοινής Αγροτικής Πολιτικής και επί ΠΑ.ΣΟ.Κ. και για σας. 
     Τώρα, το ότι δεν τα παλεύετε τα προβλήματα στην Ευρωπαϊκή Ένωση όσο πρέπει, τα ίδια λέγατε και εσείς ως Αντιπολίτευση σε βάρος του ΠΑ.ΣΟ.Κ.. Δεν είναι ζήτημα πάλης εκεί πέρα. Είναι με σύμφωνη γνώμη δική σας και όταν διαφωνείτε, καταγράφεται στο περιθώριο με αστερίσκο η διαφωνία σας, διότι λαμβάνονται κατά πλειοψηφία οι αποφάσεις.
     Δεν μπορεί να ωραιοποιείται η κατάσταση ούτε να αξιοποιούνται μόνο ορισμένες πλευρές της Κ.Α.Π., όπως κάνει δυστυχώς ο ΣΥ.ΡΙΖ.Α., ο οποίος δεν καταφέρεται κατά της καρδιάς της Κοινής Αγροτικής Πολιτικής, του πυρήνα της πολιτικής της Ευρωπαϊκής Ένωσης γενικότερα.
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
     Κυρίες και κύριοι συνάδελφοι, θα ήθελα να κάνω μία ανακοίνωση προς το Σώμα.
     Σας ενημερώνω ότι ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος για τη σημερινή επερώτηση ορίζει ως Κοινοβουλευτική Εκπρόσωπο τη Βουλευτή κ. Ευαγγελία Αμμανατίδου-Πασχαλίδου.
     Το λόγο έχει ο Βουλευτής του Κομμουνιστικού Κόμματος κ. Σταύρος Σκοπελίτης.
     ΣΤΑΥΡΟΣ ΣΚΟΠΕΛΙΤΗΣ: Κυρίες και κύριοι Βουλευτές, εκείνο που θα ήθελα να επισημάνω και εγώ είναι ότι σήμερα δεν υπάρχει αγρότης που να μην αντιμετωπίζει προβλήματα, κυριολεκτικά με όποια καλλιέργεια και αν ασχολείται. Έχει προβλήματα ο γεωργός, ο κτηνοτρόφος, ο ψαράς. 
     Αυτή είναι η κατάσταση. Αναφέρθηκε σ’ αυτήν ο εισηγητής μας. Και αυτή βέβαια δεν γεννήθηκε από μόνη της ούτε έπεσε από τον ουρανό. Όμως, όπως τόνισε και ο εισηγητής μας, είναι αποτέλεσμα της πολιτικής που εφάρμοσαν όλες οι κυβερνήσεις μέχρι σήμερα, είτε αυτές ανήκαν στο ΠΑ.ΣΟ.Κ. είτε στη Νέα Δημοκρατία.
     Αυτή βέβαια την πολιτική ακολουθεί και η σημερινή Κυβέρνηση της Νέας Δημοκρατίας. Και ενώ την εφαρμόζει με περισσή συνέπεια, θα έλεγα, τη συνοδεύει και με εμπαιγμό των μικρομεσαίων αγροτών. Και εννοώ «εμπαιγμό» τα όσα λέει, τα όσα λέτε και εσείς, κύριε Υπουργέ, γύρω από τα διάφορα προγράμματα που τάχα αν τα αξιοποιούσαν οι αγρότες μας, θα οδηγούσαν στη βελτίωση του επιπέδου ζωής τους, αλλά και του επιπέδου ζωής στην ύπαιθρο, ενώ στην πραγματικότητα –αυτό ξεπηδά απ’ αυτήν- εκείνο που επιδιώκετε είναι αφ’ ενός να καλλιεργήσετε αυταπάτες με αυτά τα προγράμματα στους μικρομεσαίους αγρότες και αφ’ ετέρου να ρίξετε τις ευθύνες στους ώμους τους.
     Και γίνομαι πιο συγκεκριμένος. Όσον αφορά την ποιοτική γεωργία για την οποία μιλάτε –και μιλάτε όλο και πιο πολύ καθημερινά, το ΠΑ.ΣΟ.Κ. την ονομάζει «πράσινη γεωργία»- θέλουμε να τονίσουμε αφ’ ενός ότι όπως προωθείται από την Κυβέρνηση, γίνεται ασύμφορη για το μικρομεσαίο αγρότη και για το λαό μας βέβαια και αφ’ ετέρου ότι δεν μπορεί η Κυβέρνηση να προωθεί τη συρρίκνωση μ’ αυτόν τον τρόπο της αγροτικής παραγωγής σε μία χώρα με τεράστια διατροφικά προβλήματα και εξίσου τεράστια ελλείμματα στο εμπορικό, αγροτικό της ισοζύγιο.
     Εξάλλου, όπως τόνισε και ο εισηγητής μας, η ποιότητα της αγροτικής μας παραγωγής δεν είναι ασύμβατη με την ποσότητα της παραγωγής. Δεν θα σταθώ περισσότερο σ’ αυτό το θέμα λόγω χρόνου. Απλώς, ήθελα να ρωτήσω, κύριε Υπουργέ, το εξής: Πότε θα πάρουν τις επιδοτήσεις για τη βιολογική καλλιέργεια οι ελαιοκαλλιεργητές της Λέσβου, επιδοτήσεις που αναφέρονται στο 2006, στο 2007;
     Το ίδιο βέβαια αποπροσανατολιστικό είναι και το πρόγραμμα που απευθύνεται στους νέους αγρότες. Πέρα από τις δυσκολίες ένταξης σ’ αυτό το πρόγραμμα και μόνο το γεγονός ότι πάρα πολλοί από αυτούς τους νέους ανθρώπους που εντάχθηκαν στο συγκεκριμένο πρόγραμμα ζητούν την απένταξή τους, κάνει καθαρό ότι αυτό δεν μπορεί να αποτελέσει διέξοδο για το νέο άνθρωπο να ζήσει στην ύπαιθρο, να καλλιεργήσει και να δημιουργήσει.
     Όσον αφορά στον αγροτουρισμό, θα ήθελα να επισημάνω ότι κανένας δεν θα είχε αντίρρηση για την ανάπτυξή του. Δεν θα είχε αντίρρηση ο αγρότης να προσθέσει και από αυτόν τον τομέα πέντε δραχμές στο εισόδημά του, αλλά με μία διαφορά. Να μη χρησιμοποιηθεί η ανάπτυξη του αγροτουρισμού σε βάρος της αγροτικής παραγωγής. Και αυτό γίνεται σήμερα. Και μόνο το γεγονός ότι μεταφέρονται κονδύλια από τον πρώτο πυλώνα –αγροτική παραγωγή- στο δεύτερο πυλώνα -τον αγροτουρισμό- ο οποίος δραστηριοποιείται και για το μεγάλο κεφάλαιο, κάνει καθαρό ότι το πρόγραμμα αυτό χρησιμοποιείται όχι για να αναπτυχθεί η αγροτική ύπαιθρος, αλλά για να «χτυπηθεί» ακόμα περισσότερο το εισόδημα του μικρομεσαίου αγρότη. 
     Εμείς στη Λέσβο έχουμε την εμπειρία τού κατά πόσο οι γενικοί αγροτικοί συνεταιρισμοί που αναπτύχθηκαν μέσα στο πλαίσιο του συγκεκριμένου προγράμματος μπορούν να δώσουν διέξοδο στη γυναικεία δραστηριότητα και η εμπειρία αυτή είναι αρνητική, αφού αυτοί οι συνεταιρισμοί μένοντας αβοήθητοι κυριολεκτικά φυτοζωούν.
     Κύριοι Βουλευτές, κανένα πρόγραμμα δεν μπορεί να σταθεί ικανό στο να παραμείνει ο αγρότης και ιδιαίτερα ο νέος σε ηλικία άνθρωπος στην ύπαιθρο όσο συνεχίζεται αυτή η πολιτική που απαξιώνει την αγροτική παραγωγή.  
     Κανένα πρόγραμμα δεν μπορεί να σταθεί ικανό στο να παραμείνει ο αγρότης στην ύπαιθρο, αν συνεχίσει να καλλιεργεί ο αγρότης και να βλέπει την παραγωγή του να πηγαίνει στον έμπορο για ένα κομμάτι ψωμί -κάτι που γίνεται καθημερινά όλο και μικρότερο- ή να σαπίζει στα χωράφια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θα πάρω και τη δευτερολογία μου. 
     Χιλιάδες τόνοι ελιάς έμειναν κάτω από τα ελαιόδεντρα στη Λέσβο, γιατί οι τιμές που έδιναν πέρυσι οι έμποροι δεν κάλυπταν ούτε τα έξοδα ελαιοσυλλογής. Και φέτος το πρόβλημα θα παρουσιαστεί με ιδιαίτερη ένταση, αφού οι τιμές προβλέπεται να είναι κατά 20% ακόμα χαμηλότερες. 
     Το ίδιο, και μάλιστα σε μεγαλύτερη έκταση, θα γίνει και στην κτηνοτροφία φέτος, αφού οι τιμές προβλέπονται στα ίδια απαράδεκτα χαμηλά επίπεδα, που εξανεμίζουν το εισόδημα του κτηνοτρόφου. 
     Βέβαια, σ’ αυτήν την κατεύθυνση βοηθά και η έλλειψη βιομηχανικής υποδομής ή η καταστροφή της ή το ξεπούλημά της, στον τομέα δηλαδή της τυροκόμησης. Έγιναν σήμερα κυρίαρχοι σ’ αυτόν τον τομέα οι γαλακτοβιομήχανοι και σαν τα αρπαχτικά έχουν πέσει πάνω στο εισόδημα του μικρομεσαίου κτηνοτρόφου. 
     Κλείνοντας, λέω ότι η κατάσταση που έχει δημιουργηθεί στην αγροτική μας οικονομία σπρώχνει όλο και πιο πολύ και τα απομείναντα αγροτικά νοικοκυριά στο χείλος της οικονομικής καταστροφής και την απομάκρυνσή της από την αγροτική ενασχόληση.    
     Και εσείς, κύριε Υπουργέ, βοηθάτε προς αυτήν την κατεύθυνση. Κάνετε ό,τι περνάει από το χέρι σας για να επιταχύνετε τους ρυθμούς καταστροφής. Να, ένα παράδειγμα. Πετάτε έξω από το αγροτικό επάγγελμα το μικρομεσαίο αγρότη, ο οποίος δεν μπορεί να καλύψει τα έξοδα διαβίωσής του, που συνεχώς διευρύνονται και αυξάνονται εξαιτίας της πολιτικής που ακολουθείτε. Εσείς, αντί να πάρετε οποιοδήποτε μέτρο για να τον βοηθήσετε, τον πετάτε έξω από το αγροτικό επάγγελμα –επαναλαμβάνω- και του στερείτε τις επιδοτήσεις, ενισχύσεις, αποζημιώσεις.   
     Και εμείς, βέβαια, καταλαβαίνουμε γιατί το κάνετε αυτό. Φαίνεται ότι έχετε ως στόχο την καταστροφή της μικρομεσαίας αγροτικής…
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Πώς γίνεται και τον πετάμε έξω; Να το καταλάβουμε αυτό. 
     ΣΤΑΥΡΟΣ ΣΚΟΠΕΛΙΤΗΣ: Του στερείται την ιδιότητα του αγρότη. 
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Υπουργέ, θα έχετε το λόγο μετά. 
     ΣΤΑΥΡΟΣ ΣΚΟΠΕΛΙΤΗΣ: Επαναλαμβάνω, το γεγονός ότι κάνει μεροκάματα έξω σε ξυλουργικές διεργασίες, εσείς το βρήκατε ως αφορμή και τον πετάτε έξω από το αγροτικό επάγγελμα, να μη χαρακτηρίζεται πλέον ως αγρότης. 
     Και εμείς καταλαβαίνουμε, βέβαια, γιατί το κάνετε αυτό. Έχετε ένα στόχο -τον οποίο επιδιώκετε να καλύψετε όσο το δυνατόν γρηγορότερα- δηλαδή το στόχο της καταστροφής των μικρομεσαίων αγροτικών νοικοκυριών, τη συγκέντρωση της γης και της παραγωγής σε λίγα χέρια. 
     Βέβαια, το πρόβλημα είναι να το καταλάβουν και οι μικρομεσαίοι αγρότες και να πάψουν να πιστεύουν ότι μπορούν να βρουν λύση στα προβλήματά τους στο πλαίσιο της συγκεκριμένης πολιτικής. Θα πρέπει να δώσουν τη μάχη και τον αγώνα για μία άλλη πολιτική, στο πλαίσιο της οποίας όχι μόνο θα μπορούν να κάνουν όνειρα, αλλά θα βλέπουν και τα όνειρά τους να πραγματώνονται. Και αυτόν τον αγώνα δίνει με όλες του τις δυνάμεις το Κομμουνιστικό Κόμμα της Ελλάδας. 
     Ευχαριστώ πολύ, κυρία Πρόεδρε. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε. 
     Το λόγο έχει τώρα ο Βουλευτής του Κ.Κ.Ε. κ. Κώστας Αλυσανδράκης. 
     ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κυρία Πρόεδρε. 
     Κυρία Πρόεδρε, κύριε Υπουργέ, κυρίες και κύριοι συνάδελφοι, τα Γιάννενα και η Ήπειρος γενικότερα ζουν από την αγροτική παραγωγή. Έχουν τις προϋποθέσεις για ποσοτική και ποιοτική παραγωγή. Το έδαφος, οι κλιματολογικές συνθήκες, οι άνθρωποι. Υπάρχει ποικιλία παραγωγής: αιγοπρόβατα, βοοειδή, πτηνοτροφία, χοιροτροφία, οπωροκηπευτικά, λάδι στα πεδινά, καλαμπόκι, αμπελουργία, κάποτε υπήρχε και καπνός. Παρ’ όλα αυτά, η Ήπειρος συγκαταλέγεται στις πιο φτωχές περιοχές της Ευρωπαϊκής Ένωσης. Οι Ηπειρώτες, δηλαδή, είναι φτωχοί χωρίς η ίδια η Ήπειρος να είναι φτωχή. Εάν η φτώχεια ήταν δικαιολογημένη, κυρίες και κύριοι συνάδελφοι, πριν από πενήντα έως εκατό χρόνια, σήμερα με την πρόοδο της επιστήμης και της τεχνολογίας δεν είναι.   
     Σημειώνω ότι έχουν περάσει και τρία Κοινοτικά Πλαίσια Στήριξης χωρίς αισθητή αλλαγή. Επίσης σημειώνω ότι οι κυβερνήσεις του ΠΑ.ΣΟ.Κ. και της Νέας Δημοκρατίας –έχουν περάσει πολλές τα τελευταία χρόνια- δεν δείχνουν καμμία ανησυχία για το πρόβλημα, για το πώς ζει ο κόσμος και ιδιαίτερα η μικρομεσαία αγροτιά. Αντίθετα, φαίνονται ικανοποιημένες και περήφανες για το έργο τους, τη στιγμή που το αγροτικό ισοζύγιο παρουσιάζει έλλειμμα 3.000.000.000 ευρώ, ενώ πριν μπούμε στην Ευρωπαϊκή Ένωση είχαμε ελαφρό πλεόνασμα, όταν υπάρχει συνεχής μείωση του δείκτη όγκου αγροτικής παραγωγής από το 1995, όταν σε σταθερές τιμές καμιά χρονιά η παραγωγή δεν έχει φτάσει το μέγεθος του 2000.  
     Κατά τη γνώμη μας, αυτά τα προβλήματα δεν αντιμετωπίζονται με διαχειριστικής φύσης μέτρα, που ενδεχομένως αντιμετωπίζει διαφορετικά η Νέα Δημοκρατία από το ΠΑ.ΣΟ.Κ., αλλά με μία ριζικά διαφορετική οικονομία και μια ριζικά διαφορετική οργάνωση της κοινωνίας. 
     Υπάρχουν αρκετά προβλήματα κοινά σε όλους τους κλάδους. Πρώτα απ’ όλα σε υποδομές και εφόδια. Εγγειοβελτιωτικά έργα και επενδύσεις δεν γίνονται. Η έρευνα δεν προχωράει. Είναι χαρακτηριστικό ότι για δώδεκα χρόνια καμμία κυβέρνηση δεν έχει αναθέσει ερευνητικό έργο στο ΕΘ.Ι.Α.Γ.Ε.. 
     Για παράδειγμα, στην Άρτα υπάρχει ακαρπία τα τελευταία δύο χρόνια και κανείς δεν έχει ερευνήσει τα ακριβή αίτια, ώστε να αντιμετωπιστούν. Και βέβαια, πολύ πιο εύκολα μπορείς να τα αντιμετωπίσεις πριν γίνουν, παρά να αποζημιώσεις μετά τους αγρότες, που έτσι κι αλλιώς δεν τους αποζημιώνεις ποτέ στο ύψος της ζημιάς που έχουν πάθει. Καμμιά βοήθεια δεν υπάρχει στους αγρότες από γεωπόνους ή κτηνιάτρους. 
     Όσον αφορά τα λιπάσματα, έχουμε 300% αύξηση τα τελευταία χρόνια. Σ’ αυτό συνετέλεσε και το γεγονός ότι το ΠΑ.ΣΟ.Κ. έκλεισε δύο βιομηχανίες λιπασμάτων, η Νέα Δημοκρατία έκλεισε ήδη μία βιομηχανία και δρομολογεί το κλείσιμο της τελευταίας. 
     Όσον αφορά τις ζωοτροφές, θα ήθελα να πω ενδεικτικά ότι για τα σιτηρά το Μάη του 2006 η τιμή ήταν 17 λεπτά το κιλό. Το 2007 διπλασιάστηκε και έφτασε στα 35 λεπτά το κιλό. Έχουμε μία μικρή πτώση το 2008 που η τιμή έφτασε στα 27-28 λεπτά το κιλό, όμως οι βιομηχανικές ζωοτροφές δεν έχουν μειωθεί. 
     Σπόροι και φάρμακα, μονοπωλούνται από μεγάλες επιχειρήσεις. Είναι χαρακτηριστικό, ότι στη Χρυσοβίτσα του Νομού Ιωαννίνων, που είναι γνωστή για την πατάτα που παράγει, οι πατατοπαραγωγοί δεν έχουν άδεια να παράγουν σπόρο.
     Πετρέλαιο και πετρελαιοειδή: Η αύξηση είχε σοβαρές επιπτώσεις. Μόνο τα πλαστικά που χρησιμοποιούνται για τα θερμοκήπια αυξήθηκαν 40%. 
     Η οικοπεδοποίηση της γης στην περιοχή της Πρέβεζας εμποδίζει την ανάπτυξη της καλλιέργειας. Το συνολικό αποτέλεσμα είναι η μεγάλη αύξηση του κόστους παραγωγής. 
     Όσον αφορά στον τομέα διάθεσης των προϊόντων, δεν υπάρχει καμμία διασφάλιση –ειπώθηκε και προηγούμενα- για την απορρόφηση της παραγωγής. Έχουμε ανεξέλεγκτες εισαγωγές που πλήττουν την ντόπια παραγωγή. Οι έμποροι λυμαίνονται την παραγωγή και μεγαλώνει συνολικά το άνοιγμα τιμών παραγωγού και τιμών διάθεσης. 
     Ως προς την απασχόληση, είναι σχεδόν μηδαμινή η είσοδος νέων στο αγροτικό επάγγελμα. Δεν υπάρχουν κίνητρα. Δεν έχουν ενεργοποιηθεί προγράμματα για νέους αγρότες για τρία χρόνια, τουλάχιστον για τα Γιάννενα. Αν κάποιος αγρότης –ειπώθηκε και προηγούμενα- τολμήσει να συμπληρώσει το εισόδημά του με απασχόληση ως εργάτης, χάνει την ιδιότητα του αγρότη. Οι συντάξεις είναι στα επίπεδα που όλοι ξέρουμε και βέβαια η ποιότητα της ζωής, η πρόσβαση στις κοινωνικές υπηρεσίες είναι τέτοιες που προκαλούν παραπέρα ερήμωση της υπαίθρου. 
     Σε επί μέρους κλάδους τώρα. Για την κτηνοτροφία. Αλήθεια, κύριε Υπουργέ, πριν από έξι μήνες ψηφίστηκε ένας νόμος για την ενίσχυση –υποτίθεται- της κτηνοτροφίας. Θα ήθελα να μας πείτε τι κατά τη γνώμη σας έχει αποδώσει. 
     Στα αιγοπρόβατα έχουμε κατά 30% μείωση τα τελευταία χρόνια των ζώων και μείωση και των κτηνοτρόφων. Οι τιμές του γάλακτος και του κρέατος είναι στάσιμες ή μειώνονται. Οι γαλακτοβιομηχανία «ΔΩΔΩΝΗ» δεν έχει ακόμη δώσει τιμές, ενώ σε κάποιες περιοχές της χώρας έχουμε μείωση. Μιλώντας για τη «ΔΩΔΩΝΗ», υπάρχει πάντα η δαμόκλειος σπάθη της ιδιωτικοποίησης μέσω της εισαγωγής στο Χρηματιστήριο. Ευτυχώς, λόγω της κρίσης της οικονομίας, δεν έχει προχωρήσει ακόμη. 
     Υπάρχει πρόβλημα στην περιοχή με το κλείσιμο του εργοστασίου φέτας της «ΦΑΓΕ», που αφήνει στο δρόμο σχεδόν εκατό εργαζόμενους. 
     Σε άλλες κατηγορίες: Στα βοειδή έχουμε στάσιμο αριθμό ζώων, στη χοιροτροφία οι εισαγωγές έχουν γονατίσει την ντόπια παραγωγή. Η πτηνοτροφία δεν έχει ανακάμψει από την εποχή της γρίπης των πτηνών. Οι μικροί παραγωγοί είναι υπερχρεωμένοι και βρίσκονται σε ομηρία από τις τράπεζες και επιχειρήσεις. 
     Και με την ευκαιρία, κύριε Υπουργέ, υπάρχει μια συζήτηση για εισαγωγή μεταλλαγμένων ζωοτροφών. Θα ήθελα μια απάντηση από τη μεριά σας σε αυτό το θέμα, όπως και για πιέσεις από τις Η.Π.Α. για εισαγωγή χλωριωμένων κοτόπουλων. 
     Στα οπωροκηπευτικά έχουμε 50% αύξηση του κόστους παραγωγής. Στο λάδι, που παράγεται σε όλη την Ήπειρο εκτός από το Νομό Ιωαννίνων αλλά και στη γειτονική Κέρκυρα, οι τιμές είναι τιμές της δεκαετίας του ’80, μειωμένες κατά 20% από πέρσι. Φθάνουν στο 1,9 έως 1,95 ευρώ το κιλό, ενώ το λάδι πουλιέται στον καταναλωτή τριπλάσια και τετραπλάσια τιμή, 6 ευρώ περίπου το λίτρο. Υπάρχει μεγάλη περικοπή στις επιδοτήσεις. Μείωση των επιδοτήσεων 40% έως 50% σε πραγματικές τιμές. Αποτέλεσμα εγκατάλειψη των ελαιώνων που προκαλεί και αλλοίωση του περιβάλλοντος. 
     Στο Καλαμπόκι έχουμε αύξηση του κόστους κατά 70% της καλλιέργειας. Αυτό απορρόφησε όποιες αυξήσεις υπήρχαν πέρσι στις τιμές του. 
     Για αμπέλια, να αναφέρω ένα ειδικό πρόβλημα στη Ζίτσα. Υπήρξε σοβαρή ξηρασία αυτή τη χρονιά, που προκάλεσε ζημιές μέχρι 50%. Όμως ο ΕΛ.Γ.Α. δεν αποζημιώνει, γιατί η θερμοκρασία λέει δεν πέρασε τους 40 βαθμούς! 
     Τελικό ερώτημα: ποιος κερδίζει και ποιος χάνει; Συνθλίβονται οι μικροί και μεσαίοι παραγωγοί και οι συνεταιρισμοί και γιγαντώνονται οι μεγάλες επιχειρήσεις. Φαίνεται ότι αυτό είναι επιθυμητό αποτέλεσμα για τις κυβερνήσεις ΠΑ.ΣΟ.Κ. και Νέας Δημοκρατίας. Δεν μπορεί να αντιμετωπιστεί, όπως είπα στην αρχή, με διαχειριστικά μέτρα αλλά με τις προτάσεις που αναφέρουμε και στην επερώτησή μας. 
     Ευχαριστώ, κυρία Πρόεδρε. 
     ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει η Βουλευτής κ. Καλαντίδου. 
     ΣΟΦΙΑ ΚΑΛΑΝΤΙΔΟΥ: Κύριε Υπουργέ, κυρίες και κύριοι Βουλευτές, θα δανειστώ δυο σειρές από ένα έγγραφο που έστειλαν οι αγροτικοί σύλλογοι Χαλκιδικής πριν από ένα χρόνο περίπου στο Υπουργείο. «Η ύπαιθρος συνεχώς ερημώνεται. Όλο και χειρότερες γίνονται οι συνθήκες σε αυτήν. Η Κ.Α.Π. και οι άλλες κατευθύνσεις της Ευρωπαϊκής Ένωσης οδήγησαν τον Έλληνα αγρότη σε απόγνωση χωρίς ίχνος προοπτικής για το αύριο. Το όνομα του Υπουργείου «Υπουργείο Αγροτικής Ανάπτυξης» ακούγεται μόνο σαν ειρωνεία».
     Χρησιμοποίησα αυτή την παράγραφο ακριβώς γιατί πιστεύω ότι πάνω κάτω, εκφράζει τους αγρότες σε όλη τη χώρα. Για να δώσω όμως μια ολοκληρωμένη εικόνα, τηλεγραφικά θα πω: Στην περιοχή της Μακεδονίας και της Θράκης η καπνοκαλλιέργεια αγγίζει το μηδενικό ποσοστό, με συνέπεια και το κλείσιμο ή, αν θέλετε, τη συρρίκνωση των εργασιών στα καπνεργοστάσια. 
     Μειώθηκε κατά μισό η καλλιέργεια στα τεύτλα και τη βιομηχανική ντομάτα. Ο παραγωγός βιομηχανικού ροδάκινου στην Πέλλα ή στην Ημαθία περιμένει να πληρωθεί αυτά που πούλησε τους καλοκαιρινούς μήνες με περίπου 25 λεπτά το κιλό. 
     Οι παραγωγοί των σιτηρών στο Κιλκίς και στο Νομό Σερρών δεν περιμένουν να πληρωθούν. Έχουν αδιάθετα τα προϊόντα τους. Το καλαμπόκι έπεσε από τις περσινές τιμές στα 10 με 14 λεπτά, με κόστος παραγωγής τα 18 με 20 λεπτά ανά κιλό και το βαμβάκι με τιμές παραγωγού φέτος στα 20 με 25 λεπτά έχει μείωση πάνω από 35% από πέρσι.
     Οι μικρομεσαίοι κτηνοτρόφοι βρίσκονται στο φάσμα του αφανισμού. Πουλάνε το γάλα με μεικτές τιμές, την ίδια στιγμή που αδυνατούν να εφοδιαστούν με ζωοτροφές μπροστά στο χειμώνα.
     Αν στις τιμές αυτές των αγροτικών προϊόντων προσθέσουμε και τις ζημιές από βροχή, χαλάζι και παγετό, ήρθε και έδεσε το γλυκό για τους αγρότες. Οι εκτιμήσεις από τον ΕΛ.Γ.Α. δεν γίνονται έγκαιρα και το κυριότερο δεν είναι δίκαιες και στο 100% της ζημιάς. Όσο για την καταβολή εντός τριμήνου από τη συγκομιδή είναι μόνο προπαγανδιστικό ψέμα για να αμβλύνει την αγανάκτηση των παραγωγών που καταστράφηκαν. 
     Για να ολοκληρωθεί η ζοφερή εικόνα της υπαίθρου προσθέστε και τα επιδόματα φτώχειας, αυτά που επιμένετε να λέτε αγροτικές συντάξεις. 
     Κυρίες και κύριοι Βουλευτές, με την εφαρμογή της λεγόμενης Κ.Α.Π. συρρικνώθηκαν δραστικά βασικές καλλιέργειες, μειώθηκε το αγροτικό εισόδημα, αυξήθηκαν τα ελλείμματα στο αγροτικό εμπορικό ισοζύγιο και βέβαια έχουν μειωθεί πολύ οι θέσεις εργασίας, γιατί έκλεισαν εργοστάσια μεταποίησης αγροτικών προϊόντων, αλλά και γιατί η πτώση εισοδημάτων από τον πρωτογενή τομέα επηρεάζει αρνητικά τη γενική οικονομική δραστηριότητα όλης της περιοχής. 
     Νομίζω ότι δεν θέλει ιδιαίτερα αριθμητικά στοιχεία να πούμε ότι μία θέση στον πρωτογενή τομέα δημιουργεί τρεις θέσεις εργασίας στον τριτογενή τομέα. 
     Η αντιαγροτική πολιτική που εφαρμόζετε στα πλαίσια της Κ.Α.Π. είχε σαν αποτέλεσμα την περιθωριοποίηση, τη χρεοκοπία, το κλείσιμο και το ξεπούλημα στο ιδιωτικό κεφάλαιο πολλών βασικών συνεταιριστικών οργανώσεων. Αποτελεί πρόκληση για τους μικρομεσαίους κτηνοτρόφους το ξεπούλημα της συνεταιριστικής «ΡΟΔΟΠΗΣ» από τη Νέα Δημοκρατία όμοια πρόκληση με εκείνη του ΠΑ.ΣΟ.Κ. όταν έδωσε την «ΑΓΝΟ» και την «ΟΛΥΜΠΟΣ». Πραγματικά είναι πρόκληση στα όρια του παραλογισμού, όταν καλύπταμε 100% τις ανάγκες της χώρας μας σε ζάχαρη και με την Κ.Α.Π. αυτή η βιομηχανία ζάχαρης μετά από την καλλιέργεια των τεύτλων σε πρώτη φάση έκλεισε δύο εργοστάσια και τώρα βρίσκεται σε διαδικασία ιδιωτικοποίησης. Είναι πρόκληση να πληρώνουμε τόσο ακριβά τα λιπάσματα και τις ζωοτροφές και οι αγρότες και εμείς να κλείνουμε τα εργοστάσια λιπασμάτων ή το εργοστάσιο της «ΕΛΒΥΖ» των ζωοτροφών στη Θεσσαλονίκη που έχει καεί και ακόμη να το φτιάξουμε. 
     Η πολιτική του κλεισίματος και του ξεπουλήματος των συνεταιριστικών οργανώσεων έχει ολέθριες συνέπειες στους εργαζόμενους, στους αγρότες, αλλά και σε όλη την οικονομία των περιοχών. Δέστε τη Θράκη, δέστε την Ήπειρο. Το άνοιγμα της ψαλίδας ανάμεσα στις τιμές παραγωγού και του καταναλωτή, που είναι σχεδόν τετραπλάσιο στα περισσότερα αγροτικά προϊόντα σχετίζεται και με το κλείσιμο αυτών των εργοστασίων. Όμως αυτή η αντισυνεταιριστική πολιτική δεν έχει μόνο χαμένους στα λαϊκά στρώματα. Έχει και κερδισμένους που είναι το ιδιωτικό κεφάλαιο, οι εμποροβιομήχανοι, οι πολυεθνικές τροφίμων οι οποίες με το κλείσιμο των συνεταιριστικών οργανώσεων και επιχειρήσεων αποκτούν κυρίαρχη θέση στη μεταποίηση και εμπορία των αγροτικών προϊόντων. Τους δίνεται η δυνατότητα να αγοράζουν «κοψοχρονιά» τα αγροτικά προϊόντα και να τα μεταπωλούν είτε αυτούσια, είτε μεταποιημένα σε πολλαπλάσιες τιμές. 
     Την ίδια περίοδο λοιπόν που στραγγαλίζετε  οικονομικά τις συνεταιριστικές οργανώσεις με διάφορα προγράμματα δίνετε άφθονο χρήμα στο ιδιωτικό κεφάλαιο και στις πολυεθνικές. Η πολιτική στήριξη των εμποροβιομηχάνων και των πολυεθνικών γίνεται και με την κατάργηση των τιμών παρέμβασης σε όλα σχεδόν τα αγροτικά προϊόντα που ψήφισαν στην Ευρωπαϊκή Ένωση οι κυβερνήσεις και του ΠΑ.ΣΟ.Κ. και της Νέας Δημοκρατίας. Ας σταματήσει, πραγματικά, αυτή η υποκρισία. 
     Με την κυβερνητική σας πολιτική –και λέω «κυβερνητική σας», γιατί όταν είστε στην αντιπολίτευση ρίχνετε τα βάρη στο άλλο κόμμα- συμβάλλετε στη δημιουργία των καρτέλ και μετά μιλάτε για επιτροπές ανταγωνισμού και πρόστιμα, για να παραπλανήσετε και τους κτηνοτρόφους και τους καταναλωτές. 
     Σε αντίθεση με τις πολιτικές δυνάμεις του ευρωμονόδρομου, το Κομμουνιστικό Κόμμα Ελλάδας πιστεύει ότι τα τρόφιμα δεν μπορούν να αποτελούν εμπορεύματα και αντικείμενα κερδοσκοπίας. Για το Κ.Κ.Ε. βασικά κριτήρια παραγωγής των αγροτικών προϊόντων είναι η αξιοποίηση όλων των παραγωγικών δυνάμεων της χώρας μας, δηλαδή και του ανθρώπινο δυναμικού, αλλά και των ευνοϊκών εδαφικών και κλιματολογικών συνθηκών και των κατακτήσεων της επιστήμης και της τεχνικής, με στόχο βέβαια αυτή η παραγωγή να καλύπτει τις διατροφικές ανάγκες πρώτα απ’ όλα του λαού μας με υγιεινά τρόφιμα, και να προστατεύει τη δημόσια υγεία και το περιβάλλον. Βασικοί φορείς αυτής της παραγωγής των αγροτικών προϊόντων θα είναι οι κάθετα κοινωνικοποιημένες μεγάλες αγροτικές επιχειρήσεις και βέβαια οι παραγωγικοί συνεταιρισμοί των μικρομεσαίων αγροτών. 
     Τα κριτήρια που θέτουμε εμείς είναι αντίθετα με την κατεύθυνση της κοινής αγροτικής πολιτικής. Για το Κομμουνιστικό Κόμμα Ελλάδας, αλλά και για όλο το λαό για να εφαρμοστεί μία αγροτική πολιτική προς όφελός του, προς όφελος των αγροτών, των λαϊκών στρωμάτων απαραίτητη προϋπόθεση είναι η σύγκρουση και η ανατροπή της κοινής αγροτικής πολιτικής, απαραίτητη προϋπόθεση είναι η ανυπακοή και η ρήξη με την Ευρωπαϊκή Ένωση στο σύνολό της. Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα δύο κυρίες και κύριοι, μέλη ΚΑΠΗ του Δήμου Αγίων Αναργύρων Καστοριάς. 
     Η Βουλή σας καλωσορίζει.
     (Χειροκροτήματα από όλες τις πτέρυγες της Βουλής)
     Συνεχίζουμε με το Βουλευτή του Κομμουνιστικού Κόμματος Ελλάδας Νίκο Καραθανασόπουλο.
     Ορίστε, κύριε συνάδελφε, έχετε το λόγο.
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Υπουργέ, πολύ σύντομα μέσα σε δεκαπέντε μήνες μπορούμε να εκτιμήσουμε την κατάσταση την οποία βιώνουν οι αγρότες και τα φτωχομεσαία λαϊκά νοικοκυριά στις πυρόπληκτες περιοχές. Δυστυχώς, επιβεβαιώνεται για ακόμη μία φορά η εκτίμηση του Κομμουνιστικού Κόμματος Ελλάδας ότι δηλαδή θα φανεί η αποτυχία τόσο των δικών σας πολιτικών, όσο και των υπόλοιπων κομμάτων του ευρωμονόδρομου σε σχέση με την αποκατάσταση των λαϊκών νοικοκυριών στις πυρόπληκτες περιοχές. 
     Ποιο είναι το αποτέλεσμα σ’ αυτούς τους δεκαπέντε μήνες; Μία τεράστια όξυνση των προβλημάτων και των αδιεξόδων που αντιμετωπίζουν τα φτωχά λαϊκά νοικοκυριά. Και βεβαίως, οι συνέπειες των πυρκαγιών επιτάχυναν αυτά τα προβλήματα, τα όξυναν ακόμα περισσότερο, γιατί είχαν να αντιμετωπίσουν ένα αγροτικό εισόδημα, μια αγροτική παραγωγή που συνεχώς μειωνόταν και αυτό οδηγούσε με  μαθηματική ακρίβεια στο ξεκλήρισμα της φτωχομεσαίας αγροτιάς. Τα αποτελέσματα των πυρκαγιών, σε συνδυασμό με τη δική σας πολιτική επιταχύνουν αυτήν τη διαδικασία του ξεκληρίσματος. Γιατί δεν θέλετε τίποτε άλλο, παρά να συγκεντρωθεί σε όλο και λιγότερο χέρια, να αλλάξει η χρήση γης, αλλά και βεβαίως να αξιοποιηθεί ως μέσο ενίσχυσης της κερδοφορίας του κεφαλαίου. 
     Γι’ αυτόν ακριβώς το λόγο δείχνετε ιδιαίτερη σπουδή είτε στην αξιοποίηση της λίμνης Καϊάφα είτε στην προώθηση των διάφορων επενδυτικών σχεδίων που αφορούν τους ορεινούς όγκους, για παράδειγμα της Πελοποννήσου είτε του Μαίναλου, είτε του Παναχαϊκού είτε του Πάρνωνα είτε του Ταϋγετου, είτε έχουν να κάνουν με την ενέργεια, είτε έχουν να κάνουν με τον αγροτικό τουρισμό και την κατασκευή τουριστικών κατοικιών είτε με τον ορεινό τουρισμό, με έμμεσο τρόπο, αλλά ακόμη και με άμεσο, μέσω δηλαδή της κατά τη γνώμη σας διαδικασίας των φορέων διαχείρισης των ορεινών όγκων και των προστατευόμενων περιοχών, μέσω των μη κυβερνητικών οργανώσεων, στο όνομα της αναβάθμισής τους. Γι’ αυτό ακριβώς και δεν είναι τυχαία η κατάσταση στη Στροφιλιά, όπου μπήκε φωτιά την 1η  Νοέμβρη στην προστατευόμενη περιοχή, γιατί υπάρχουν διεκδικήσεις, γιατί θεωρείτε ακόμα τα δάση, τους ορεινούς όγκους ζητήματα ιδιοκτησίας και όχι λαϊκής δημόσιας περιουσίας, όπως λέει το Κομμουνιστικό Κόμμα Ελλάδας είτε αφορούν την Εκκλησία είτε αφορούν ιδιώτες επιχειρηματίες. 
     Το δεύτερο ζήτημα, κύριε Υπουργέ, αφορά τα ζητήματα της αποζημίωσης. Τι είχε πει το Κομμουνιστικό Κόμμα Ελλάδας; Να αποζημιωθούν χωρίς προϋποθέσεις για το σύνολο των ζημιών όλα τα λαϊκά νοικοκυριά και όχι  μόνο τα αγροτικά νοικοκυριά, οι κατά κύριο επάγγελμα αγρότες. Δηλαδή, ένας εργάτης ο οποίος έχει κάποια στρέμματα στο χωριό ως συμπληρωματικό εισόδημα για να τα βγάλει πέρα και καλλιεργεί τα χωράφια του, αυτός δεν πρέπει να αποζημιωθεί, όταν πολύ περισσότερο οδηγείτε σε συμψηφισμό, όπως μας καταγγέλλεται, το τριχίλιαρο που δόθηκε αρχικά με τις αποζημιώσεις που έπρεπε να πάρουν για τις καταστροφές, όταν αποκλείετε από την αποζημίωση αγρότες, λαϊκά νοικοκυριά τα οποία είναι από τρίτες χώρες τα οποία έχουν και Α.Φ.Μ. και πληρώνουν φόρο, όταν έχετε  τεράστιες εξαιρέσεις που αποκλείουν το σύνολο της φτωχομεσαίας αγροτιάς; Γιατί όταν υπάρχει καταστροφή μικρότερη του 30%, να μην αποζημιώνεται; Γιατί όταν του καίγεται η περίφραξη να μην αποζημιωθεί; Δηλαδή, όταν θα την επισκευάσει, δεν θα πληρώσει υλικά, δεν θα πληρώσει εργατικά; Με ποια λογική υπάρχουν αυτές οι εξαιρέσεις όταν θέλει να προστατεύσει το δάσος;
     Από την άλλη μεριά είναι και το ύψος των αποζημιώσεων. Στην καλύτερη περίπτωση, γιατί η ηρτημένη παραγωγή στο στάδιο συγκομιδής είναι στο 75%, για όμως το κεφάλαιο είναι 50%. Το  υπόλοιπο 50% από πού θα το βρει; Θα πάρει δάνειο; Θα πουλήσει το χωράφι του;
     Και αυτή είναι λογική με τον ΕΛΓΑ. Όταν τα χρέη του φτάνουν στα 3.000.000.000 ευρώ, γιατί ακριβώς δεν υπάρχει κρατική χρηματοδότηση, προσπαθείτε είτε να μειώσετε την αποζημίωση με αυτόν τον τρόπο είτε να επιβάλλετε μεγαλύτερη επιβάρυνση στους αγρότες για να πληρώνουν την ασφάλιση της παραγωγής και του κεφαλαίου τους και ταυτόχρονα θέλετε με έμμεσο τρόπο να προχωρήσετε στην ιδιωτικοποίηση της αγροτικής ασφάλισης. Γι’ αυτό ακριβώς το λόγο διατηρήσατε το νόμο του ΠΑ.ΣΟ.Κ. που προβλέπει την ιδιωτικοποίηση και δεν μπορείτε να βάλετε ως πρόφαση ότι καταργήσατε τον οργανισμό αυτασφάλισης, από τη στιγμή που παραμένουν τα άρθρα για την ιδιωτικοποίηση και την επιδότηση αυτής. 
     Σε συνδυασμό λοιπόν με αυτήν την πολιτική σας, σε συνδυασμό με το πάγωμα των επιδοτήσεων και με την κατάργηση τους μέχρι το 2013 ξέρετε ότι θα ξεκληριστούν πάρα πολλά αγροτικά νοικοκυριά και δεν θα μπορεί να καλλιεργεί ο αγρότης τη γη. Γι’ αυτό ακριβώς και δίνονται και κίνητρα αναδασώσεων στις εγκαταλελειμμένες εκτάσεις.
     Δεν είναι λοιπόν ζήτημα ευαισθησίας, είναι ζήτημα ταξικής επιλογής.. Υπάρχουν και οι δυνατότητες και τα χρήματα και η τεχνολογία. Όμως υπηρετείτε τα συμφέροντα του κεφαλαίου. Αυτά είναι που συνθλίβουν το μικρομεσαίο αγρότη, αυτά τον οδηγούν στο ξεκλήρισμα.
     Η διέξοδος; Το μέτωπο δράσης και πάλης για να αμφισβητηθεί αυτή η πολιτική, να αντιμετωπιστούν οι αιτίες, να διεκδικήσουν αλλά πάνω απ’ όλα να αμφισβητήσουν την πολιτική και την εξουσία του κεφαλαίου, να ανατρέψουν συσχετισμούς δύναμης και σε συνδικαλιστικό και σε πολιτικό επίπεδο. Αυτή είναι η διέξοδος, αυτή είναι η πολιτική.
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ.
     Το λόγο έχει ο κ. Αχιλλέας Κανταρτζής, Βουλευτής του Κομμουνιστικού Κόμματος Ελλάδας.
     ΑΧΙΛΛΕΑΣ ΚΑΝΤΑΡΤΖΗΣ: Στον ορισμένο χρόνο που έχω, κυρία Πρόεδρε, δεν θα σταθώ αναλυτικά στα ζητήματα που αντιμετωπίζουν σήμερα οι φτωχοί αγρότες, οι βιοπαλαιστές αγρότες που αγωνίζονται με «νύχια και με δόντια» να κρατηθούν στη γη τους. Τα γράψαμε στην επερώτηση, τα ανέφεραν και οι προηγούμενοι ομιλητές μας. Άλλωστε όλα αυτά τα γνωρίζετε και εσείς. Το θέμα δεν είναι ότι δεν τα γνωρίζετε. Αλλού είναι το πρόβλημα. Το πρόβλημα βρίσκεται φυσικά στις πολιτικές επιλογές που ακολουθείτε. 
     Ποια είναι η πραγματικότητα; Τη ζούμε καθημερινά. Ακούμε καθημερινά την  κραυγή αγωνίας που βγαίνει σήμερα από τη φτωχή και μεσαία αγροτιά. Από τη μία πλευρά είναι η αλματώδης αύξηση του κόστους παραγωγής με την πλήρη ασυδοσία των εμπόρων αγροτικών εφοδίων. Τα κρατικά εργοστάσια παραγωγής λιπασμάτων που υπήρχαν και που θα μπορούσαν σε ένα βαθμό να ανακουφίσουν τους αγρότες φροντίσατε να τα κλείσετε. Τα δύο τα έκλεισε το ΠΑ.ΣΟ.Κ., το ένα το κλείσατε εσείς, το άλλο το προγραμματίζετε για κλείσιμο. Έτσι, έχουμε από τη μία αλματώδη αύξηση του κόστους παραγωγής και από την άλλη μείωση στις τιμές των αγροτικών προϊόντων και στο καλαμπόκι και στα δημητριακά και στο βαμβάκι σαν αποτέλεσμα του εκφυλισμού και της έμμεσης κατάργησης των τιμών παρέμβασης στα αγροτικά προϊόντα.
     Αυτή είναι η κατάσταση ουσιαστικά. Αυτά είναι τα αποτελέσματα της πολιτικής της απελευθέρωσης της αγοράς, η οποία οδήγησε από τη μία στην αύξηση του κόστους παραγωγής και από την άλλη στον εξανεμισμό του αγροτικού εισοδήματος. Έτσι έχουμε το μεγάλο άνοιγμα της ψαλίδας και παρατηρούμε, τις μεν τιμές παραγωγού να μειώνονται και τους δε καταναλωτές να τα αγοράζουν όλο και ακριβότερα αυτά τα προϊόντα, τρεις, τέσσερις, μέχρι και πέντε φορές από τα ράφια των σούπερ μάρκετ. 
     Και μην μας πείτε τώρα ότι κινήσατε διαδικασίες για επιτροπές ανταγωνισμού και για τα καρτέλ, γιατί όλα αυτά είναι γνωστό πού καταλήγουν: Στα αρχεία των διαφόρων επιτροπών. Ακόμα και τα πρόστιμα που επιβλήθηκαν στο γνωστό καρτέλ εκκρεμούν στα δικαστήρια, με κίνδυνο να συρρικνωθούν και να καταπέσουν.
     Αυτά είναι με άλλα λόγια τα αποτελέσματα της Κοινής Αγροτικής Πολιτικής την οποία έχετε συνυπογράψει και έχετε συναποδεχθεί. Άλλες αποφάσεις υπέγραψαν οι προηγούμενες κυβερνήσεις του ΠΑ.ΣΟ.Κ, άλλες αποφάσεις υπογράψατε εσείς, και στις δύο όμως συμπληρώσατε ο ένας τον άλλο και τις εφαρμόζετε όσο πιο πιστά μπορείτε. Αυτά είναι τα αποτελέσματα της Κοινής Αγροτικής Πολιτικής που φρόντισαν να μας εξωραΐσουν τα προηγούμενα χρόνια με όλους τους τρόπους τα κόμματα του ευρωμονόδρομου, κρύβοντας από τους φτωχούς αγρότες τις πραγματικές τους συνέπειες που αποκάλυπτε και προειδοποιούσε το Κομμουνιστικό Κόμμα Ελλάδας. 
     Επομένως, δεν είναι πρόβλημα διαχείρισης, είναι πρόβλημα κατεύθυνσης. Η Κοινή Αγροτική Πολιτική έχει συγκεκριμένη κατεύθυνση, έχει συγκεκριμένη κατευθυντήρια αρχή, την αρχή της ανταγωνιστικότητας, την αρχή του ανταγωνισμού, που σημαίνει τον εξαφανισμό της φτωχής και μεσαίας αγροτιάς και τη συγκέντρωση του πλούτου σε λιγότερα χέρια. Τώρα άρχισε το άλλο «βιολί», μπροστά στις συνέπειες που βιώνουν οι αγρότες. Θα δώσουμε –λέει- λύση και η λύση είναι στην εφαρμογή του Δ΄ Κοινοτικού Πλαισίου Στήριξης που θα δώσει διέξοδο. Δεν είναι η πρώτη  φορά που το ακούνε.  Το άκουσαν και με το Α΄ και με το Β΄ και με το Γ΄ Κοινοτικό Πλαίσιο Στήριξης, τα αποτελέσματά τους όμως τα είδαν. Τι άλλαξε; Τίποτα. Και όχι μόνο τίποτα δεν άλλαξε προς το καλύτερο, αλλά αντίθετα, η κατάσταση έγινε χειρότερη. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Θα πάρω και το χρόνο της δευτερολογίας μου, κυρία Πρόεδρε. 
     Τα κονδύλια του Δ΄ Κοινοτικού Πλαισίου Στήριξης μόνο την κατάσταση της φτωχομεσαίας αγροτιάς δεν πρόκειται να βελτιώσουν. Τι θα επωφεληθεί για παράδειγμα το παιδί του φτωχού αγρότη; Τίποτα. Όλα τα προγράμματα είναι ουσιαστικά για τους νέους αγρότες που προέρχονται από πλούσιες οικογένειες. Τι θα ωφεληθεί ο φτωχός αγρότης από τα σχέδια βελτίωσης; Τίποτα. Όλα τα προγράμματα απευθύνονται ουσιαστικά στου εύπορους αγρότες. Τι θα επωφεληθεί από τα κονδύλια για τον αγροτουρισμό; Το ακούνε και γελάνε στα χωριά, ιδιαίτερα στα καμποχώρια. Το ακούνε και γελάνε. Άσε που για να τα  αξιοποιήσουν, θα πρέπει να έχουν γερό πορτοφόλι και αναφέρομαι βέβαια στις περιοχές που έχουν προϋποθέσεις τουριστικής ανάπτυξης. Μήπως θα διατεθούν κονδύλια για εγγειοβελτιωτικά έργα, έτσι ώστε να αντιμετωπίζονται τα φυσικά φαινόμενα; Από πού; Ψίχουλα θα δοθούν. Βλέπουμε το σχέδιο του φετινού προϋπολογισμού, είδαμε το προσχέδιό σας, παρόμοιο θα είναι -όπως φαίνεται- και το σχέδιο του προϋπολογισμού. Τι προβλέπεται; Στην καλύτερη των περιπτώσεων 200.000.000 ευρώ να μοιραστούν σε όλη την Ελλάδα; Δηλαδή τι θα γίνει με αυτά τα λεφτά; Ούτε έργα συντήρησης της υπάρχουσας κατάστασης δεν μπορούν να γίνουν και έτσι και ο κίνδυνος για τις πλημμύρες θα παραμένει, αλλά και το πρόβλημα της λειψυδρίας λόγω της ξηρασίας επίσης, θα παραμένει. 
     Να συνοψίσω. Δεν σας ελέγχουμε, κύριε Υπουργέ, γιατί δεν εφαρμόζετε ριζοσπαστική πολιτική, ριζοσπαστικά μέτρα. Αυτά προϋποθέτουν άλλη εξουσία, άλλη κυβέρνηση. Προϋποθέτουν λαϊκή εξουσία. Για άλλο πράγμα σας ελέγχουμε. Σας ελέγχουμε ότι με την πολιτική σας όχι μόνο δεν λύνετε, αλλά απεναντίας οξύνετε τα προβλήματα που αντιμετωπίζουν σήμερα οι φτωχοί και οι μεσαίοι αγρότες. Και το ερώτημα είναι: Έστω και τώρα, θα πάρετε μέτρα για την ανακούφισή τους; Θα πάρετε μέτρα για την επίλυση των ουσιαστικών προβλημάτων με κατώτερες εγγυημένες τιμές; Τα αναφέρουμε αναλυτικά στην επερώτησή μας. Θα πάρετε μέτρα για τη μείωση του κόστους παραγωγής, με την κατάργηση του Φ.Π.Α. στα αγροτικά εφόδια, στο πετρέλαιο κίνησης και μία σειρά από άλλες τέτοιες προτάσεις; Μη μας πείτε ότι δεν υπάρχουν κονδύλια. Για εκεί που θέλατε τα βρήκατε, δηλαδή για να ενισχύσετε τις τράπεζες. Μη μας πείτε ότι αυτά ισοδυναμούν με κρατική παρέμβαση. Ξεπερασμένα σχήματα. Όταν ήταν να εγγυηθείτε τα κέρδη των επιχειρήσεων, τα κέρδη του κεφαλαίου το κάνατε και εσείς, όπως και οι προηγούμενες κυβερνήσεις του ΠΑ.ΣΟ.Κ., με όλους τους τρόπους. Άλλωστε, μαζί ψηφίσατε την εγγύηση των κερδών στις επιχειρήσεις, στις κατασκευαστικές εταιρείες που παίρνουν στην εκμετάλλευσή τους τα οδικά δίκτυα, τη Γέφυρα του Ρίου- Αντιρρίου, μαζί εγγυηθήκατε τα κέρδη των εταιρειών στην παραγωγή ηλεκτρικού ρεύματος. 
     Εμείς με όλους τους τρόπους θα προσπαθήσουμε να στηρίξουμε τους αγώνες της φτωχής και της μεσαίας αγροτιάς. Θα συμβάλουμε με όλες μας τις δυνάμεις ώστε, με το συντονισμό δράσης με τα άλλα λαϊκά στρώματα να αποκτήσουν ακόμα μεγαλύτερη δυναμική, για να επιτύχουν πραγματικά αποτελέσματα που θα ανοίξουν το δρόμο για να διεκδικήσουν και μέτρα ανακούφισης αλλά και μέτρα που θα ανοίξουν το δρόμο για τις ριζικές αλλαγές που έχει ανάγκη ο τόπος μας. 
     Σας ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Το λόγο έχει ο Υπουργός Αγροτικής Ανάπτυξης και Τροφίμων κ. Αλέξανδρος Κοντός. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρίες και κύριοι συνάδελφοι, είναι γεγονός ότι η ελληνική γεωργία βρίσκεται σε ένα μεταβατικό στάδιο όσον αφορά το πέρασμά της από μία εποχή οπισθοδρόμησης σε μια νέα εποχή ανάπτυξης και προόδου. Είναι επίσης βέβαιο ότι αυτό το μεταβατικό στάδιο, που σε πολλές περιπτώσεις δεν είναι ανώδυνο, θα μπορούσε να είχε ξεπεραστεί πολύ πιο γρήγορα, πολύ πιο εύκολα. Είναι γεγονός επίσης ότι σημαντικές ευκαιρίες χάθηκαν στο παρελθόν για τον αγροτικό τομέα, είτε γιατί κάποιοι δεν ήθελαν είτε γιατί δεν μπορούσαν είτε γιατί έβαζαν το κομματικό τους συμφέρον πάνω από το συμφέρον των αγροτών μας. Και είναι γεγονός που αναγνωρίζεται από τους αγρότες μας ότι η σημερινή Κυβέρνηση καταβάλλει κάθε δυνατή προσπάθεια, έτσι ώστε να οδηγηθούμε σε μία νέα εποχή για την ελληνική γεωργία, σε μία εποχή κατά την οποία ο αγρότης θα προγραμματίζει το μέλλον του, θα προγραμματίζει τη ζωή του, τη δραστηριότητά του, όχι με βάση το τι θα εισπράξει χωρίς κόπο και προσπάθεια, αλλά με βάση την παραγωγή ποιοτικών και ανταγωνιστικών προϊόντων που να μπορούν να σταθούν με αξιώσεις στην ελληνική και τη διεθνή αγορά. 
     Θα ήθελα να επισημάνω ότι στα τελευταία τέσσερα χρόνια οι αλλαγές που συντελέστηκαν στον αγροτικό τομέα δεν ήταν μεν αιφνιδιαστικές, ήταν όμως ριζικές και ουσιαστικές. Ξεκίνησε η νέα Κοινή Αγροτική Πολιτική, η οποία άλλαξε σε σημαντικό βαθμό το τοπίο στη γεωργία. Χρειάστηκε, όχι μόνο να διαχειριστούμε τις πρώτες δυσκολίες προσαρμογής, αλλά και να καλύψουμε τα κενά πολλών χρόνων. Δουλέψαμε και δουλεύουμε με στρατηγική και όραμα για τον αγροτικό τομέα, για το μέλλον της ελληνικής γεωργίας και κτηνοτροφίας μέσα στο δύσκολο και ανταγωνιστικό περιβάλλον που διαμορφώνεται διεθνώς. 
     Ας δούμε όμως ορισμένα σημαντικά στοιχεία που δείχνουν ανάγλυφα το τι παραλάβαμε το Μάρτιο του 2004. Πρώτον, το σύστημα καταβολής των επιδοτήσεων ήταν άναρχο, αναξιόπιστο, άδικο, προσανατολισμένο στην εξυπηρέτηση του κομματικού συμφέροντος. Θυμίζω τα «παρατράγουδα» στον τομέα του ελαιολάδου, στον τομέα του βαμβακιού, στον τομέα της σταφίδας και άλλων προϊόντων, καθώς επίσης και την παντελή έλλειψη συστήματος αναγνώρισης αγροτεμαχίων, συστήματος γεωγραφικών πληροφοριών, με αποτέλεσμα, επειδή όλα αυτά συνέβαιναν, την επιβάρυνση με καταλογισμούς που για την περίοδο 1996-2004 ξεπέρασαν το 1.000.000.000 ευρώ. 
     Δεύτερον, οι απορροφήσεις των πόρων του Γ΄ Κοινοτικού Πλαισίου Στήριξης για τη γεωργία για έργα και δράσεις αγροτικής ανάπτυξης το Μάρτιο του 2004 ήταν σε απαράδεκτα χαμηλά επίπεδα, αφού οι συνολικές απορροφήσεις βρίσκονταν σε ποσοστό 21% μόνο, ενώ σήμερα αγγίζουν τη συνολική απορρόφηση του προγράμματος. 
     Τρίτον, οι αποζημιώσεις του ΕΛ.ΓΑ. δίνονταν με κομματικά κριτήρια, με αποτέλεσμα να υπάρχει μεγάλη δυσαρέσκεια οργή και αγανάκτηση του αγροτικού κόσμου κατά του οργανισμού. 
     Τέταρτον, καμμία πρόνοια δεν υπήρχε για τη στήριξη της κτηνοτροφίας, με αποτέλεσμα τη συνεχή συρρίκνωσή της. 
     Πέμπτον, δεν υπήρχε κανένας έλεγχος στις εισαγωγές αγροτικών προϊόντων και οι ελληνοποιήσεις προϊόντων τρίτων χωρών αποτελούσαν ένα σύνηθες φαινόμενο και μία καθημερινή πρακτική. 
     Έκτον, στο πλαίσιο των διαπραγματεύσεων σε επίπεδο Ευρωπαϊκής Ένωσης το έλλειμμα ήταν προφανές, με πιο χαρακτηριστικό παράδειγμα ότι τον Ιούνιο του 2003 επί Ελληνικής Προεδρίας έκλεισε η συμφωνία για τη μεταρρύθμιση της Κοινής Αγροτικής Πολιτικής, στην οποία ξεχάστηκαν τα βασικά μας προϊόντα, το λάδι, ο καπνός και το βαμβάκι. 
     Έβδομον, οι Έλληνες αλιείς είχαν αφεθεί στην τύχη τους, με αποτέλεσμα να μη στηρίζεται το εισόδημά τους και να μην προστατεύεται ο αλιευτικός πλούτος της χώρας μας. 
     Όγδοον, το συνεταιριστικό σύστημα κομματικοποιήθηκε βάναυσα με την επιβολή των χωριστών κομματικών ψηφοδελτίων, αποδυναμώθηκε και απαξιώθηκε, με αποτέλεσμα σε αρκετές περιπτώσεις να αδυνατεί να επιτελέσει τον ουσιαστικό του ρόλο. 
     Ένατον, δεν καταβλήθηκε απολύτως καμμία προσπάθεια για να καλυφθεί το σημαντικό κενό της έλλειψης ενημέρωσης και πληροφόρησης των αγροτών μας. 
     Και δέκατον, κανένας σχεδιασμός δεν υπήρχε για την ανάπτυξη της παραγωγής ποιοτικών αγροτικών προϊόντων τόσο στον τομέα της βιολογικής γεωργίας, όσο και στον τομέα της ολοκληρωμένης διαχείρισης. Είναι χαρακτηριστικό ότι τον Μάρτιο του 2004 οι καλλιέργειες βιολογικών προϊόντων και προϊόντων ολοκληρωμένης διαχείρισης δεν ξεπερνούσε συνολικά το 1%. 
     Τι έχουμε κάνει, λοιπόν, ως Κυβέρνηση και τι προγραμματίζουμε να κάνουμε για να αλλάξουμε αυτήν την εικόνα; Πρώτον, από την 1-1-2006 προσαρμόσαμε το καθεστώς των ενισχύσεων στις απαιτήσεις της νέας Κοινής Αγροτικής Πολιτικής, έτσι ώστε οι κοινοτικές επιδοτήσεις να καταβάλλονται με δίκαιο, με αντικειμενικό τρόπο χωρίς καμμία καθυστέρηση. Είναι σημαντικό και πρέπει να το πούμε ότι το 2007 οι επιδοτήσεις πληρώθηκαν γρηγορότερα από κάθε άλλη φορά και το ίδιο ακριβώς θα συμβεί και τη φετινή χρονιά. Είναι σημαντικό επίσης ότι οι πληρωμές αφορούν στο σύνολο σχεδόν όλων των άμεσων κοινοτικών εισροών.
     Παράλληλα, ολοκληρώνεται και αυτό είναι μία επανάσταση στον αγροτικό τομέα, μέχρι 31-12-2008, το έργο επικαιροποίησης του Ο.Σ.Δ.Ε. για την καταβολή των κοινοτικών επιδοτήσεων στους Έλληνες αγρότες. Το νέο έργο αναγνώρισης αγροτεμαχίων με σύστημα γεωγραφικών πληροφοριών, θα είναι σύγχρονο, αξιόπιστο, λειτουργικό, όπως έχει συμφωνηθεί στο σχετικό σχέδιο δράσης, στις υπηρεσίες της Ευρωπαϊκής Επιτροπής. Έτσι, καλύπτουμε λάθη πολλών ετών και παραλείψεις του παρελθόντος. Αποφεύγουμε καταλογισμούς και ενισχύουμε τη διαπραγματευτική θέση της χώρας μας. 
     Δεύτερον, εκτός από το γεγονός της κατακόρυφης αύξησης των απορροφήσεων του Γ΄ Κοινοτικού Πλαισίου Στήριξης, αξιοποιούμε με τον καλύτερο τρόπο και με τον πιο ορθολογικό τις δυνατότητες που μας δίνει η τετάρτη προγραμματική περίοδος. Αναφέρομαι στο Πρόγραμμα Αγροτικής Ανάπτυξης 2007-2013, «Αλέξανδρος Μπαλτατζής», συνολικής δημόσιας δαπάνης 6.000.000.000 ευρώ που αποτελεί ένα σημαντικότατο εργαλείο για την ουσιαστική ανάπτυξη της υπαίθρου. Είναι αξιοσημείωτο ότι είναι το δεύτερο πρόγραμμα που εγκρίθηκε από την Ευρωπαϊκή Ένωση. Ήδη, πολλές δράσεις του βρίσκονται σε πλήρη λειτουργική εξέλιξη. Ήδη, πρέπει να σας πω, ότι ολοκληρώθηκαν οι συσκέψεις σε επίπεδο περιφέρειας σε όλη τη χώρα, κατατέθηκαν οι προτάσεις οι οποίες προέκυψαν μέσα από ένα ουσιαστικό και δημοκρατικό διάλογο που γίνεται για πρώτη φορά με τους φορείς των αγροτών με την Τοπική Αυτοδιοίκηση, τους νομάρχες και τους δημάρχους, αφού αυτοί είναι που γνωρίζουν καλύτερα από τον καθένα τις πραγματικές ανάγκες των περιοχών τους. 
     Προχωρούμε ήδη στη δημοπράτηση μεγάλων εγγειοβελτιωτικών έργων. Δεν ξέρω από πού πληροφορηθήκατε ότι δεν ξεκινούν μεγάλα έργα. Μπορεί να χάθηκαν πακέτα στο παρελθόν, όμως ξεκινούν μεγάλα έργα και αυτό είναι κάτι σημαντικό. Συγχρόνως, προγραμματίζεται η κατασκευή χιλίων διακοσίων μικρών έργων σε όλη τη χώρα, που θα συμβάλλουν ουσιαστικά στην αγροτική ανάπτυξη του συνόλου της ελληνικής περιφέρειας. Χαρακτηριστικά αναφέρω ότι τα πρώτα έργα που δημοπρατήθηκαν, αφού είχαν ωριμότητα μελετών είναι τα εξής: Είναι η κατασκευή ενός μεγάλου φράγματος της Λεκάνης Φιλιατρινού στο Νομό Μαγνησίας, προϋπολογισμού 42,3 εκατομμυρίων ευρώ. Είναι η ανακαίνιση και ο εκσυγχρονισμός των αρδευτικών δικτύων του Αξιού. Επί πενήντα χρόνια δεν έγινε εκσυγχρονισμός στο αρδευτικό δίκτυο του Αξιού. Διακόσιες χιλιάδες στρέμματα αρδεύονται σε αυτήν την περιοχή με ένα πανάρχαιο δίκτυο που έχει πολύ μεγάλες απώλειες. Είναι ο αγωγός μεταφοράς νερού από Ευρώτα και Πηγές Βασιλοπόταμου για την αντιμετώπιση της υφαλμύρωσης των περιοχών του Δήμου Έλους και επέκτασης στις πεδιάδες των Μολάων του Ασωπού στο Νομό Λακωνίας. Είναι η κατασκευή ενός πολύ μεγάλου φράγματος του Ασωπού στο Νομό Κορινθίας. Επίσης, είναι έτοιμα προς δημοπράτηση τα έργα της βελτίωσης και του εκσυγχρονισμού του αρδευτικών δικτύων του Δήμου Κατερίνης στο Νομό Πιερίας, η μελέτη του Φράγματος στο Πλατύ του Νομού Ρεθύμνου, η βελτίωση και ο εκσυγχρονισμός του αρδευτικού δικτύου Πεδιάδας Αλφειού στην πυρόπληκτη Ηλεία και πολλά άλλα έργα. Μέσα στο 2009, αρχίζουν οι εργασίας για την κατασκευή των παραπάνω έργων, ενώ για πολλά άλλα προχωρά η ολοκλήρωση των σχετικών μελετών. 
     Όσον αφορά άλλα έργα αναδασμού πολύ σημαντικά, για να μειωθεί το κόστος παραγωγής και για να πάμε σε αναδιάρθρωση καλλιεργειών συνολικού προϋπολογισμού 120.000.000 ευρώ, αλλά και τα παράλληλα έργα αυτών, πρέπει να σας πω ότι το σχετικό πρόγραμμα έχει ήδη προκηρυχθεί. Παίρνουμε, ήδη, προτάσεις. Είναι εδώ ο συνάδελφος από τη Μυτιλήνη και γνωρίζει ότι στη Λήμνο γίνεται ένας πολύ σημαντικός αναδασμός, ο αναδασμός της Ατσικής, αλλά και σε άλλες περιοχές, για να μπορέσουμε να τρέξουμε τους αναδασμούς και να μειώσουμε το κόστος παραγωγής των αγροτικών προϊόντων. 
     Επίσης, προχωράμε στην αγροτική οδοποιία. Έχουμε προκηρύξει έργο 33.000.000 ευρώ. Από το Πρόγραμμα Αγροτικής Ανάπτυξης, που προανέφερα, υλοποιούνται δράσεις που αφορούν εξισωτική αποζημίωση για αγρότες που κατοικούν σε αγροτικές και μειονεκτικές περιοχές. Πέρσι πληρώθηκε από το τρίτο, η εξισωτική αποζημίωση δέκα μήνες νωρίτερα, ενώ παλαιότερα πληρωνόταν δυόμισι χρόνια αργότερα. Κάτι παρόμοιο θα γίνει και τη χρονιά που διανύουμε στην Δ΄ Προγραμματική Περίοδο. Όσον αφορά τα σχέδια βελτίωσης της Δ΄ Προγραμματικής Περιόδου, έχει εκπονηθεί Κοινή Υπουργική Απόφαση- πρώτη φορά γίνεται αυτό- για επενδυτικά σχέδια στην κτηνοτροφία μικρού κόστους μέχρι 50.000 ευρώ, έτσι ώστε να δώσουμε τη δυνατότητα στο φτωχό κτηνοτρόφο, αυτόν που αναφέρατε προηγουμένως, χωρίς γραφειοκρατικές διαδικασίες με μία απλή αίτηση, να αναβαθμίσει τις εγκαταστάσεις του, να αγοράσει αρμεκτικά συγκροτήματα, παγολεκάνες, χωρίς να επιβαρυνθεί με το κόστος των μελετών. Έχουμε αποκεντρώσει πλήρως το σύστημα και συμμετέχουν σε όλα αυτά τα σχέδια και οι ίδιοι οι κτηνοτρόφοι, οι οποίοι πρότειναν να προχωρήσουμε σ' αυτό το μέτρο. 
     Έχει εκδοθεί ήδη πρόσκληση εκδήλωσης ενδιαφέροντος για την επιλογή τοπικών Προγραμμάτων «LEADER» από ομάδες τοπικής δράσης, με συνολικό κόστος το οποίο ανέρχεται περίπου σε 378.000.000 ευρώ. Στο πλαίσιο αυτής της προσπάθειας κατατέθηκαν σαράντα τέσσερις προτάσεις, των οποίων ήδη έχει ξεκινήσει η αξιολόγηση από την αρμόδια επιτροπή. Έχει υπογραφεί και αυτό είναι πολύ σημαντικό η Κοινή Υπουργική Απόφαση για την εγκατάσταση νέων γεωργών. Και δεν μιλάμε μόνο για νέους γεωργούς με υψηλά εισοδήματα, όπως αναφέρθηκε, αλλά μιλάμε για όποιον νέο άνθρωπο θέλει να εγκατασταθεί στη γεωργία. Εδώ ο συνολικός προϋπολογισμός είναι 305.000.000 ευρώ, με δυνατότητα ένταξης στο πρόγραμμα περίπου δώδεκα χιλιάδων νέων ανθρώπων. Η εφαρμογή του προγράμματος, η οποία προήλθε μέσα από έναν ουσιαστικό διάλογο με εκπροσώπους των νέων αγροτών αποσκοπεί στην πληθυσμιακή αναζωογόνηση της υπαίθρου, στη βελτίωση του ανθρώπινου δυναμικού και στην ενίσχυση της ανταγωνιστικότητας στον τομέα της γεωργίας. Σε αυτά τα πλαίσια, προβλέπεται η παροχή οικονομικών ενισχύσεων για τη διευκόλυνση της εγκατάστασης νέων γεωργών ηλικίας κάτω των σαράντα ετών, οι οποίοι διαθέτουν επαρκή επαγγελματική ικανότητα, εγκαθίστανται για πρώτη φορά σαν αρχηγοί γεωργικής εκμετάλλευσης και υποβάλλουν επιχειρηματικά σχέδια για την ανάπτυξη των γεωργικών δραστηριοτήτων τους. 
     Εντός των επόμενων μηνών, αναμένεται η προκήρυξη των μέτρων και προγραμμάτων της αγροτικής ανάπτυξης του Σχεδίου 2007-2013, που έχουν σχέση με την αναβάθμιση της αξίας των γεωργικών και δασοπονικών προϊόντων συνολικού προϋπολογισμού 700.000.000 ευρώ. Τα έργα που προβλέπεται να πραγματοποιηθούν αποσκοπούν στην προστασία και τον εμπλουτισμό του δασικού πλούτου της χώρας μας, καθώς και οι προκηρύξεις για σοβαρές γεωργοπεριβαλλοντικές ενισχύσεις. 
     Από τα παραπάνω αποδεικνύεται ότι κινούμαστε με εξαιρετικά γρήγορους ρυθμούς, έτσι ώστε να αξιοποιήσουμε κατά τον καλύτερο τρόπο και στο συντομότερο δυνατό χρονικό διάστημα τους διατιθέμενους χώρους, γεγονός που θα έχει σαν αποτέλεσμα τη δημιουργία έργων και δράσεων που έχει ανάγκη ο αγροτικός τομέας της χώρας μας.
     Ο ΕΛ.Γ.Α. έχει μετατραπεί σε έναν ουσιαστικό υποστηρικτή των Ελλήνων αγροτών και  μάλιστα σε δύσκολες ώρες γι’ αυτούς. Οι εκτιμήσεις γίνονται πλέον με δίκαιο, με αντικειμενικό τρόπο και τα ποσά που καταβλήθηκαν από το 2004 μέχρι σήμερα, είναι αυξημένα κατά 100% σε σχέση με τα ποσά της αντίστοιχης προηγούμενης περιόδου. Λάβαμε σειρά μέτρων που στήριξαν το εισόδημα των Ελλήνων κτηνοτρόφων, τόνωσαν την ψυχολογία τους και ένιωσαν για πρώτη φορά ότι η πολιτεία στηρίζει την προσπάθειά τους. Συγκεκριμένα, λάβαμε τα προηγούμενα χρόνια περισσότερα από τριάντα μέτρα για τη στήριξη της ελληνικής κτηνοτροφίας. Αποτέλεσμα αυτών ήταν να υπάρξει κατακόρυφη αύξηση των επενδυτικών σχεδίων στην κτηνοτροφία από τετρακόσιες της περιόδου 2000-2004, σε τέσσερις χιλιάδες για επενδύσεις κυρίως νέων κτηνοτρόφων που η υλοποίησή τους ενίσχυσε σημαντικά την ελληνική κτηνοτροφία. 
     Πέραν αυτών, πρέπει να σημειωθεί ότι παραλάβαμε έναν αποδιοργανωμένο Ελληνικό Οργανισμό Γάλακτος, τον οποίο αναδιοργανώσαμε, τον στελεχώσαμε και τον μετατρέψαμε σε ένα επιτελικό όργανο για τη στήριξη των κτηνοτρόφων. Εντατικοποιούμε τους ελέγχους στις εισαγωγές γαλακτοκομικών προϊόντων και πλέον και κρέατος, διότι ο Ελληνικός Οργανισμός Γάλακτος έχει μετατραπεί σε Γάλακτος και Κρέατος, για να καλύπτει όλη την ελληνική κτηνοτροφία. Θεσμοθετήσαμε την πραγματοποίηση του ισοζυγίου από τον Ελληνικό Οργανισμό Γάλακτος και Κρέατος σε όλες τις επιχειρήσεις που μεταποιούν γαλακτοκομικά προϊόντα, έτσι ώστε να αποτρέπεται η νοθεία των γαλακτοκομικών προϊόντων και η προστασία της φέτας. Έχουμε επιβάλει μεγάλα πρόστιμα σε επιχειρήσεις, οι οποίες συνελήφθησαν να νοθεύουν τα γαλακτοκομικά μας προϊόντα. Είναι σημαντικό, πως για ό,τι χρειάστηκαν οι Έλληνες κτηνοτρόφοι είχαν τη στήριξη και τη βοήθεια της ελληνικής Κυβέρνησης. Πέρσι, ήταν μια πολύ κακή χρονιά για την ελληνική κτηνοτροφία, λόγω της αρνητικής διεθνούς συγκυρίας. Λόγω του ότι ανέβηκαν κατακόρυφα οι τιμές των δημητριακών αυξήθηκε το κόστος παραγωγής στην κτηνοτροφία. Πέρσι, για πρώτη φορά, δόθηκε άτοκο πενταετές δάνειο στους κτηνοτρόφους ύψους 300.000.000 ευρώ. Πληρώθηκε η εξισωτική αποζημίωση ύψους 155.000.000 ευρώ δέκα μήνες νωρίτερα από την κανονική ημερομηνία της καταβολής της. 
     Ακόμη, στον τομέα της κτηνοτροφίας ξεκίνησε η υλοποίηση των δράσεων του ν. 3698/2008, που αφορά ρυθμίσεις θεμάτων κτηνοτροφίας και άλλες διατάξεις, η οποία ψηφίστηκε πρόσφατα στη Βουλή και η οποία και επιλύει θέματα που για πάρα πολλά χρόνια ταλάνιζαν τους Έλληνες κτηνοτρόφους, αλλά και δίνει μία καλύτερη προοπτική στον τομέα αυτόν.
     Όσον αφορά τις ελληνοποιήσεις των αγροτικών προϊόντων, δημιουργήσαμε ειδικό γραφείο ελέγχου εισαγόμενων αγροτικών προϊόντων, δημιουργήσαμε μικτά συνεργεία ελέγχου και πραγματοποιούμε σε καθημερινή βάση συστηματικούς ελέγχους, έτσι ώστε να αποτρέπονται οι ελληνοποιήσεις, να στηριχθεί η παραγωγή των ελληνικών αγροτικών προϊόντων και παράλληλα να διασφαλίζεται η υγεία των καταναλωτών.
     Σε επίπεδο Ευρωπαϊκής Ένωσης, μετά από σοβαρές και υπεύθυνες διαπραγματεύσεις, κατορθώσαμε να πετύχουμε πολιτική συμφωνία για τον τομέα του οίνου και αμπέλου, η οποία κρίνεται ιδιαίτερα θετική για τους Έλληνες αμπελουργούς. Τους δίνεται η δυνατότητα χορήγησης για πρώτη φορά ενιαίας ενίσχυσης, συνεχίζονται τα προγράμματα αναδιάρθρωσης και διατίθενται σημαντικά ποσά για την προώθηση και την προβολή του προϊόντος. Επίσης, πρέπει να πούμε ότι ικανοποίησε ιδιαίτερα τους βαμβακοπαραγωγούς ότι ο νέος κανονισμός που ψηφίστηκε σε επίπεδο Ευρωπαϊκής Ένωσης κατοχυρώνει πλήρως τα συμφέροντά τους και διασφαλίζει μέχρι και το τελευταίο ευρώ τα 202.000.000 ευρώ της συνδεδεμένης ενίσχυσης. 
     Στον τομέα της αλιείας για πρώτη φορά στη χώρα μας διαμορφώνεται μακροχρόνια εθνική αλιευτική πολιτική μετά από εξαντλητικό διάλογο με τους εκπροσώπους όλων των αλιευτικών εργαλείων. Οι τελικές αποφάσεις αναμένεται να διαμορφωθούν μέχρι το τέλος του 2008.
     Όσον αφορά τις συλλογικές δράσεις των αγροτών, το συνεταιριστικό κίνημα και τις ομάδες παραγωγών είμαστε σε συνεχή επικοινωνία με την ΠΑ.Σ.Ε.Γ.Ε.Σ., θεσμοθετήσαμε ρυθμίσεις δίνοντας κίνητρα για τις συγχωνεύσεις συνεταιριστικών οργανώσεων, βοηθούμε την εξυγίανσή τους με διακανονισμούς των οφειλών τους προς τα ασφαλιστικά ταμεία και με άλλα μέτρα και τους εντάσσουμε σε επενδυτικά προγράμματα συμβάλλοντας έτσι στον εκσυγχρονισμό και στην τόνωση της ανταγωνιστικότητάς τους. Κάνουμε πράξη τη δέσμευσή μας για τους γεωργικούς συμβούλους. Και είναι κάτι πάρα πολύ σημαντικό. Οκτακόσιοι γεωπόνοι με πρόγραμμα της Ευρωπαϊκής Ένωσης, συγχρηματοδοτούμενο από τον κρατικό προϋπολογισμό, βγαίνουν πλέον στην περιφέρεια και στηρίζουν ουσιαστικά στην καθημερινή τους πρακτική τους Έλληνες αγρότες. 
     Παράλληλα, θέσαμε σε εφαρμογή το θεσμό των τοπικών κέντρων αγροτικής ανάπτυξης, τα οποία λειτουργούν στην έδρα κάθε νομού, στελεχωμένα με γεωπόνους και κτηνίατρους, που έχουν σαν αποτελεσματική αρμοδιότητα την καθημερινή στήριξη των αγροτών. Ήδη προσελήφθησαν διακόσιοι έξι γεωτεχνικοί, προσλαμβάνονται άλλοι εκατόν πενήντα και στην πλήρη εξέλιξη του προγράμματος προβλέπεται ότι αυτά θα στελεχωθούν με περίπου εξακόσιους πενήντα γεωτεχνικούς. 
     Ιδιαίτερη ώθηση δώσαμε στον τομέα της ποιοτικής γεωργίας. Τα βιολογικά προϊόντα από 0,6%, που ήταν το 2004, ξεπέρασαν το 4% στο σύνολο των καλλιεργειών. Η ολοκληρωμένη διαχείριση αναπτύσσεται με εξαιρετικά γρήγορους ρυθμούς και η ελληνική γεωργία αποκτά πλέον πιστοποιητικό ποιότητας, έτσι ώστε τα ελληνικά αγροτικά προϊόντα να μπορούν να διατίθενται με αξιώσεις και με το «σπαθί» τους στην ελληνική και τη διεθνή αγορά.
     Αναφέρθηκε προηγουμένως το θέμα των μεταλλαγμένων. Η θέση της χώρας μας είναι ξεκάθαρη και σαφής. Και το έχουμε τονίσει προς όλες τις κατευθύνσεις: Είμαστε κάθετα αντίθετοι σε καλλιέργειες μεταλλαγμένων προϊόντων, σε καλλιέργειες γενετικώς τροποποιημένων οργανισμών. Και δίνουμε μάχη και στο συμβούλιο των Υπουργών Γεωργίας της Ευρωπαϊκής Ένωσης και όπου χρειαστεί, έτσι ώστε η χώρα μας να είναι απαλλαγμένη από μεταλλαγμένα προϊόντα, γιατί το συγκριτικό μας πλεονέκτημα είναι η ποιοτική γεωργία, είναι η ποιότητα και γιατί όλοι πλέον έχουμε ξεκαθαρίσει ότι τα μεταλλαγμένα προκαλούν πρόβλημα στην υγεία του ανθρώπου, προκαλούν πρόβλημα στο περιβάλλον.
     Κυρίες και κύριοι συνάδελφοι, έγινε πολύ μεγάλη συζήτηση για τις τιμές των δημητριακών προϊόντων και για τις πιέσεις που ασκούνται στις τιμές, για τις μειώσεις που έχουν στις τιμές των δημητριακών προϊόντων. Θα ήθελα λοιπόν να σας πω ότι την προηγούμενη χρονιά είχαμε μία κατακόρυφη αύξηση στις τιμές των δημητριακών προϊόντων σε όλο τον κόσμο και στη χώρα μας. Αυξήθηκαν τα δημητριακά προϊόντα κατά 80% έως 100%. Αυτό δημιούργησε και το πρόβλημα στην κτηνοτροφία. Αποτέλεσμα ήταν τη χρονιά που διανύουμε να έχουμε σημαντική αύξηση, έκρηξη στην παραγωγή του καλαμποκιού κυρίως. Έχουμε στην Ευρωπαϊκή Ένωση παραγωγή καλαμποκιού από σαράντα οκτώ εκατομμύρια τόνους, εξήντα δύο εκατομμύρια τόνους. Στη χώρα μας καλλιεργήθηκαν εξακόσιες χιλιάδες στρέμματα περισσότερα από την προηγούμενη χρονιά. Οι μεγάλες παραγωγές οδήγησαν σε συμπίεση των τιμών. 
     Παίρνουμε μέτρα για να στηρίξουμε τους παραγωγούς των δημητριακών. Έχουμε εκδώσει κοινή υπουργική απόφαση από τις αρχές Σεπτεμβρίου του 2008 για εντατικοποίηση των ελέγχων, για φυτοϋγειονομικούς λόγους και για λόγους ελέγχου περί ύπαρξης ή μη μεταλλαγμένων προϊόντων. Ουσιαστικά δεν γίνεται εισαγωγή δημητριακών στη χώρα μας. Κάνουμε μεγάλη προσπάθεια έτσι ώστε να εξαχθεί αραβόσιτος σε άλλες χώρες που είναι ελλειμματικές, όπως είναι η Ρωσία, όπως είναι η Κύπρος, όπως είναι οι Αραβικές χώρες. Ενισχύουμε τις συνεταιριστικές οργανώσεις, ούτως ώστε να συγκεντρώσουν το προϊόν και να το διαθέσουν, αφού δώσουν προκαταβολές στους αγρότες αργότερα που οι πληροφορίες μας λένε ότι θα βελτιωθούν οι τιμές. Όσο για το κόστος παραγωγής θέλω να πω ότι πέρσι λόγω της κατακόρυφης ανόδου των τιμών των πρώτων υλών είχαμε αύξηση στις τιμές των λιπασμάτων.
     Παρακολουθούμε την κατάσταση, πραγματοποιούμε κοστολογικούς και τιμολογιακούς ελέγχους, πιέζουμε τις εταιρείες και μάλιστα τις πιέζουμε έντονα και έχουμε αποτέλεσμα. Ήδη οι τιμές των λιπασμάτων έχουν μειωθεί κατά 10%. Όμως δεν είναι αρκετό. Δεν είμαστε ικανοποιημένοι και πιέζουμε, έτσι ώστε να έχουμε μεγάλες μειώσεις. Και θα έχουμε μειώσεις στο επόμενο διάστημα. Το ίδιο γίνεται και με τα φυτοπροστατευτικά προϊόντα. Πέρσι είχαμε μία αύξηση γύρω στο 5% στις τιμές των φυτοφαρμάκων και φέτος πιέζουμε, έτσι ώστε όχι μόνο να μην έχουμε αύξηση, αλλά σε αρκετά φυτοπροστατευτικά προϊόντα να οδηγηθούμε σε μείωση των τιμών.
     Τελειώνοντας, θέλω να πω ότι ο αγροτικός τομέας είναι ένας εξαιρετικά δύσκολος τομέας όσον αφορά στον προγραμματισμό του. Θέλω να πω, πως όποια μέτρα μπορούμε να πάρουμε για να στηρίξουμε τους Έλληνες αγρότες, το κάνουμε. Θέλω να πω ότι έχουμε μία συνεχή επικοινωνία με τους εκπροσώπους των αγροτών. Μαζί σχεδιάζουμε την αγροτική μας πολιτική. Και θέλω να πω ότι το Υπουργείο Αγροτικής Ανάπτυξης και Τροφίμων δίνει συνεχώς μάχες είτε σε επίπεδο Ευρωπαϊκής Ένωσης είτε στη χώρα μας, έτσι ώστε και το εισόδημα των αγροτών να στηριχθεί και νέοι άνθρωποι να μείνουν στη γεωργία –αυτοί αποτελούν και το οξυγόνο της ελληνικής γεωργίας- αλλά και ο αγροτικός μας τομέας να αναβαθμιστεί, να αναπτυχθεί σε μία νέα βάση, σε μία βάση όπου θα παράγουμε ποιοτικά και ανταγωνιστικά προϊόντα. Και είναι πεποίθηση όλων μας πως ο αγροτικός τομέας είναι αυτός που συμβάλλει ουσιαστικά στην ανάπτυξη και τη στήριξη της ελληνικής περιφέρειας.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει η Πρόεδρος της Κοινοβουλευτικής Ομάδας και Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας, κ. Αλέκα Παπαρήγα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Υπουργέ, το ότι μιλάτε με τους εκπροσώπους των αγροτών για μας δεν είναι κριτήριο. Ξέρουμε πολύ καλά ότι αυτοί οι εκπρόσωποι δεν εκφράζουν καθόλου, μα καθόλου τα συμφέροντα των φτωχών αγροτών, των μικροπαραγωγών. Τουλάχιστον εμείς γι’ αυτούς θέλουμε να μιλήσουμε.
     Είπατε το εξής: Ότι παραλάβατε εποχή οπισθοδρόμησης. Υπάρχει η εποχή της οπισθοδρόμησης και η εποχή της προόδου. Υπάρχει ένα αντικειμενικό ζήτημα: Η Ελλάδα έχει μεγάλο αριθμό μικροπαραγωγών. Η μικρή παραγωγή και μάλιστα με αυτήν την πολιτική που ακολουθείτε, οπωσδήποτε έχει ανεβασμένο κόστος. Πώς λύνεται αυτό το ζήτημα; Υπάρχουν δύο δρόμοι για να λυθεί: 
     Ο ένας είναι ο δρόμος που ακολουθεί η Ευρωπαϊκή Ένωση, οι κυβερνήσεις ΠΑ.ΣΟ.Κ. και τώρα τον ακολουθείτε εσείς, ως Νέα Δημοκρατία. Δηλαδή, για να το πω καθαρά, επιδιώκετε την απαλλοτρίωση του μικροπαραγωγού και τη δημιουργία συνθηκών, ώστε να μην αντέξει να παράγει και να φύγει. Γιατί ξέρετε πάρα πολύ καλά ότι δύσκολα ο αγρότης πουλάει τη γη του. Δεν την πουλάει εύκολα. Είναι πάρα πολύ δεμένος και πρέπει να δημιουργηθούν βίαιοι τρόποι για ν’ απομακρυνθεί από αυτήν. Και υπάρχουν βίαιοι τρόποι. Υπολογίζετε βεβαίως και στην ηλικία του. Και αρκετά έχει αντέξει ο μικροπαραγωγός. Αυτός είναι ο ένας δρόμος.
     Ο άλλος δρόμος είναι αυτός που εμείς πάρα πολλές φορές έχουμε αναπτύξει και αφορά τους αγροτικούς συναιτερισμούς. Δεν σκοπεύω να κάνω πλήρη ανάπτυξη. Κάνεις όμως έναν παραγωγικό συνεταιρισμό -δεν μπορείς να τους απαλλοτριώσεις βίαια τους μικροπαραγωγούς, ακόμα και σε συνθήκες αν θέλετε άλλης εξουσίας- όπου σ’ αυτόν δίνει το κράτος όλα τα εφόδια, όλα τα μέσα για να παράγει, όλα τα μέσα για να καλλιεργήσει, δωρεάν εγώ θα σας πω. Διότι αυτό που παράγει ο αγρότης από κει και πέρα θα μπει στην κυκλοφορία για πώληση. Όσο για τα φυτοφάρμακα αυτά δεν είναι εμπορεύματα ή ας πούμε τέλος πάντων ότι είναι πάρα πολύ φθηνά. Τότε μόνον μπορεί να πέσει και το κόστος της παραγωγής.
     Δεύτερον, η Ελλάδα κάποτε ήταν εξαγωγέας αγροτικών προϊόντων. Απότομα έπεσε η ανταγωνιστικότητα των ελληνικών προϊόντων; Δεν είναι αυτό. Είναι καθαρά η πολιτική της Ευρωπαϊκής Ένωσης. Έχει συμφωνίες η Ευρωπαϊκή Ένωση εκεί όπου έχουμε αθρόες εισαγωγές ακόμα και σε προϊόντα που είναι ελλειμματική και τα οποία οι χώρες του νότου και η Ελλάδα μπορούν να καλύψουν. 
     Παραδείγματος χάριν, ελλειμματική δεν είναι η Ευρωπαϊκή Ένωση στο λάδι; Για διάφορους λόγους λάδι παράγει η Ελλάδα, η Ισπανία και η Ιταλία. Και, όμως, γίνονται εισαγωγές. Γιατί να γίνονται εισαγωγές σε γαλακτοκομικά προϊόντα; Εν πάση περιπτώσει, εδώ υπάρχει μια συγκεκριμένη ευρωπαϊκή πολιτική και εξειδικεύεται στην Ελλάδα, η συγκέντρωση σε λίγα χέρια και υφίσταται η αγροτιά πρόσθετες συνέπειες με την πολιτική διεθνών σχέσεων που εφαρμόζει η Ευρωπαϊκή Ένωση στα πλαίσια του ανταγωνισμού της με άλλες αναπτυγμένες καπιταλιστικές χώρες και κέντρα. 
     Δεν θέλω να σταθώ ειδικά πάρα πολύ σ’ αυτό το ζήτημα, διότι με μαθηματική ακρίβεια η μικρομεσαία αγροτιά θα μειωθεί. Εγώ να δεχθώ ότι θα εκσυγχρονιστεί απόλυτα η ελληνική αγροτική οικονομία. Αγροτοβιομηχανικά καπιταλιστικά συγκροτήματα θα είναι, μεγαλοϊδιοκτήτες κ.λπ. Θα ανέβει και το κόστος και οι εισαγωγές θα γίνουν πιο αθρόες. Αφήνω αυτό το ζήτημα γιατί δεν είναι ώρα να κάνω τέτοια ανάλυση. 
     Λέτε εσείς ότι «δίνουμε χρήματα, τα καταφέραμε πιο γρήγορα από το ΠΑ.ΣΟ.Κ., πιο γρήγορη εκταμίευση» κ.λπ.. Δεν θα σταθώ σ’ αυτό. Εμείς, όπως ξέρετε, ούτε επί ΠΑ.ΣΟ.Κ. ούτε επί Νέας Δημοκρατίας, πηγαίναμε σ’ αυτά τα γραφειοκρατικά θέματα. Αυτά τα κάνουν όποια κόμματα λειτουργούν μέσα στη λογική του ευρωμονοδρόμου. 
     Πείτε ότι δώσατε πολλά χρήματα και τα δώσατε και πιο γρήγορα. Ας κάνω αυτήν την παραχώρηση προς το παρόν. Εμάς μας ενδιαφέρει πού πήγαν και για ποιο σκοπό πήγαν. Εκεί είναι η μεγάλη μας διαφορά διότι εμείς υποστηρίζουμε ότι η αγροτική παραγωγή στην Ελλάδα μπορεί να διασφαλίσει αυτάρκεια. Και ο μικρός παραγωγός να επιζήσει και αυτάρκεια να υπάρχει στα είδη διατροφής και διακοπή της διατροφικής εξάρτησης από τα μονοπώλια. 
     Είπατε για την αλιεία. Ο αριθμός των αλιευτικών σκαφών από το 2000 ως το 2005 –αυτά τα στοιχεία έχω, αλλά θα έχει επιταχυνθεί μέχρι το 2008- μειώθηκε κατά 8%. Μειώθηκε η παραγωγή και μειώθηκε και η απασχόληση. Δεν θα σας κουράσω με νούμερα. 
     Αντίθετα, την ίδια περίοδο αυξήθηκε η υδατοκαλλιέργεια και σε παραγωγή και σε απασχόληση. Γιατί; Διότι στην υδατοκαλλιέργεια η αλιεία κάνει συλλογή ψαριών. Η υδατοκαλλιέργεια κάνει αυτά τα γνωστά που κάνει, όπου εδώ μπαίνουν οι μεγάλες επιχειρήσεις, οι βιομηχανίες. 
     Πάμε παρακάτω. Η κατανομή των κονδυλίων ετών 2007 έως 2013. Κατανέμεται στις υδατοκαλλιέργειες όπου κυριαρχεί η θαλασσοκαλλιέργεια και πάνε πολύ λιγότερα στους αλιείς. Τα χρήματα που δίνονται για την αλιεία είναι για πρόωρη συνταξιοδότηση και για διάλυση αλιευτικών σκαφών. 
     Οι ψαράδες είναι μικροί παραγωγοί –να το πω έτσι- οι άλλοι είναι βιομήχανοι και έχουν και άλλες δραστηριότητες. Επομένως εμάς μας ενδιαφέρει πού πάνε και ποιον ενισχύουν και ποια κατεύθυνση δίνουμε στην αγροτική παραγωγή. 
     Έχει φθάσει η Ελλάδα τώρα να εισάγει ψάρια. Τα περισσότερα είναι εισαγόμενα. Για να μην πω τώρα και για τα σκευάσματα ψαριών. Υπάρχουν και τα σκευάσματα, κάτι πράγματα που τα κάνουν πολτό και μετά τα κάνουν σαν κεφτεδάκια. 
     Είπατε ότι δίνετε πολλά χρήματα για εγγειοβελτιωτικά έργα. Ή μάλλον τι δίνετε; Δίνετε 700.000.000. Από αυτά, τα 452.000.000 θα διατεθούν για εγγειοβελτιωτικά έργα και αυτά θα διατεθούν σε επτά χρόνια, δηλαδή 100.000.000 κάθε χρόνο. 
     Αφορούν είκοσι εννιά εγγειοβελτιωτικά έργα για την άρδευση πεντακοσίων τριάντα δύο χιλιάδων στρεμμάτων που ήδη αρδεύονται. Δεν κάνετε επέκταση της άρδευσης. Και αυτό καλύπτει ένα πολύ μικρό ποσοστό, το 0,6% των συνολικά αρδευόμενων εκτάσεων της χώρας. Αυτά θα είναι ανάλογα με τα χρήματα που διατίθενται. 
     Ανάλογα κονδύλια και αποτελέσματα υπήρχαν στον τομέα αυτόν και στο Γ΄ Κοινοτικό Πλαίσιο Στήριξης για το πρόβλημα της λειψυδρίας. Δηλαδή τα κονδύλια τα δίνετε για να συντηρήσετε μία κατάσταση και όχι βεβαίως για να την αναπτύξετε. Επιπλέον κάνετε μία σειρά έργων, τα οποία λέτε γεωργοπεριβαλλοντικά. Εμείς είμαστε αντίθετοι με τα περιβαλλοντικά έργα; 
     Για να δούμε τώρα, ένα μέρος από αυτά τα κονδύλια δίνονται για δασώσεις εγκαταλελειμμένων γεωργικών εκτάσεων. Μα εμείς δεν θέλουμε να δασώνονται οι εγκαταλελειμμένες εκτάσεις. Εμείς θέλουμε να καλλιεργούνται. Έχουμε πάρα πολλά δάση στην Ελλάδα, ας φροντίζαμε να μην καίγονται και όχι να κάνουμε αναδασώσεις των γεωργικών εκτάσεων, δηλαδή αποκατάσταση γενικά, ας πούμε, κάποιων περιοχών και όλα αυτά για να ενταχθούν μέσα σε μια διαδικασία τουρισμού, τουριστικής αξιοποίησης. 
     Προβάλλεται αυτό, οι εξισωτικές αποζημιώσεις των ορεινών και νησιωτικών περιοχών. Στη χώρα μας εφαρμόζονται πολλά χρόνια. Έχουν εισοδηματικό χαρακτήρα, αλλά την ερήμωση των περιοχών δεν την απέτρεψαν. Και το νέο πρόγραμμα που θα έχουμε, το ίδιο πάλι θα κάνει. 
     Γίνονται παραδείγματος χάριν πάλιν οι γεωργοπεριβαλλοντικές ενισχύσεις που απορροφούν το 17,5% του Δ΄ Κοινοτικού Πλαισίου Στήριξης. Έχουν επιμέρους προγράμματα της βιολογικής γεωργίας, που ξέρουμε ότι η βιολογική γεωργία καλύπτει ένα ελάχιστο μέρος. Είναι ακριβά τα προϊόντα. Δεν μπορεί η βιολογική γεωργία –και μάλιστα με τις συνθήκες, αν θέλετε, μιας ταξικής κοινωνίας με άναρχη ανάπτυξη χωρίς σχεδιασμό- να εξασφαλίσει, να υποκαταστήσει ή να καλύψει την κανονική γεωργία. 
     Κατά τη γνώμη μου θα περάσουν πάρα πολλά χρόνια –δεν ξέρω πόσα- ούτως ώστε να πει κανείς ότι η βιολογική γεωργία μπορεί να λύσει το πρόβλημα και όχι σε βάρος της αγροτιάς και των εργαζομένων. Δεν ξέρω και πόσο βιολογικά θα είναι αυτά τα προϊόντα διότι αυτά θα τα έχουν μεγάλοι επιχειρηματίες και βρες άκρη. 
     Δίνονται χρήματα για τη διατήρηση παραδοσιακών ελαιώνων. Αυτά, δηλαδή, είναι μικροπρογράμματα, είναι κάποιες νησίδες που διαμορφώνονται -και θα επιμείνω- για άλλους σκοπούς είτε κάτω από την πίεση του όποιου κινήματος υπάρχει, είτε κυρίως για να αξιοποιηθούν όλα αυτά ως περιβάλλων-όμορφος χώρος σε μεγάλα τουριστικά συγκροτήματα, που βεβαίως μαζεύουν τα μεγάλα εισοδήματα και δεν προσφέρουν ούτε στον πραγματικό τουρισμό, ούτε στον κοινωνικό τουρισμό ούτε φέρνουν εισόδημα στους πολλούς. 
     Δίνετε χρήματα για απονιτροποίηση. Αυτά περισσότερο δίνονται ως εισόδημα. Δηλαδή έχουν βρεθεί ορισμένοι δρόμοι ώστε να εισπράττουν χρήματα οι αγρότες χωρίς όλα αυτά να εντάσσονται μέσα σ’ ένα έργο συνολικής στήριξης της αγροτικής παραγωγής και του μικρού παραγωγού, ούτε να εντάσσονται, αν θέλετε, σ’ ένα συνολικό περιβαλλοντικό πρόγραμμα. Είναι και τρόποι να δίνουμε κάποια ψίχουλα στις τσέπες, να μην αντιδρούν οι αγρότες, ανάλογα και με τις συνθήκες, αν είναι κοντά στις εκλογές ή όχι. 
     Εν πάση περιπτώσει, μια η βιολογική γεωργία και μια τα διάφορα περιβαλλοντικά προσχήματα, όλα αυτά απορροφούν ένα μέρος των αγροτικών κονδυλίων και δεν έχουν καμμία σχέση με την αντιμετώπιση της διατροφικής εξάρτησης και με την επιβίωση των μικρομεσαίων αγροτών, των μικροπαραγωγών. 
     Γίνεται μεγάλη συζήτηση για τους νέους αγρότες. Εδώ οι Βουλευτές του κόμματος και προηγουμένως είπαν ότι ένα πολύ μικρό μέρος των νέων αγροτών μπορεί αυτοτελώς να ζήσει μ’ αυτά τα προγράμματα. Πρέπει να έχει ήδη ένα μεγάλο αριθμό είτε γης είτε άλλων μέσων, πρέπει δηλαδή να έχει κεφάλαια –έστω εμπράγματα- για να μπορέσει να επιβιώσει. 
     Οι περισσότεροι –τουλάχιστον αυτά τα βλέπουμε στις περιοδείες- μπαίνουν σ’ αυτά τα προγράμματα, χρωστάνε στις τράπεζες και τελικά δεν ξέρουν πώς να απεγκλωβιστούν. Είναι σαν το franchising, που είπατε,  το οποίο εφαρμόζεται στην ουσία και στην αγροτική παραγωγή. 
     	Για ρωτήστε πώς γίνεται στον εμπορικό τομέα με το franchising. Παίρνουν δάνεια από τις τράπεζες, πέφτει ο τζίρος, γιατί στο κάτω-κάτω η τσέπη των εργαζομένων αδειάζει και είναι ένας φαύλος κύκλος. Δεν μπορούν να αποδεσμευθούν από τη συμφωνία, διότι χρωστάνε στις τράπεζες. Αυτό το πράγμα θα γίνει και στην αγροτιά. 
     Όμως, αν δούμε και το προσχέδιο του προϋπολογισμού, που έχετε καταθέσει, μόνο το 10% και με τυπικά, ας πούμε, κριτήρια, υλοποιεί τα λεγόμενα «διαρθρωτικά αγροτικά προγράμματα». Μόνον το 10%! Διότι απ’ όλα τα άλλα το μεν 49% αφορά τις αγροτικές συντάξεις δηλαδή, τα επιδόματα ελεημοσύνης που θα διαμορφωθούν στα 350 ευρώ το μήνα καθαρά, το 32% αφορά επιδοτήσεις που στην πλειοψηφία τους είναι αποσυνδεδεμένες από την παραγωγή, τα 460.000.000 –αυτά είναι από το προσχέδιο- αφορούν αποζημιώσεις του ΕΛ.Γ.Α. και των Π.Σ.Ε.Α., οι οποίες είναι πολύ μικρότερες από τις πραγματικές ζημιές. Κι εδώ βάζετε και αποζημιώσεις, βάζετε στα ακραία φαινόμενα και τα προβλήματα που υπάρχουν στον Έβρο και τα οποία δεν οφείλονται σε ακραία καιρικά φαινόμενα αλλά στην έλλειψη εγγειοβελτιωτικών και αντιπλημμυρικών έργων. Αν αθροίσουμε όλα αυτά τώρα, είναι 86,60%.
     Μετά, φθάνουμε στο 90%, που εδώ περιλαμβάνονται οι αμοιβές του προσωπικού, τα ενοίκια, τα κοινόχρηστα. Όλα αυτά δεν ενισχύουν την ανάπτυξη της αγροτικής παραγωγής. Και το 10% απομένει για τα διαρθρωτικά αγροτικά προγράμματα. Λέμε για τον προϋπολογισμό. Κι εδώ πέρα είναι οι πρόωρες συντάξεις, οι δασώσεις χωραφιών που μένουν ακαλλιέργητα, οι διαλύσεις αλιευτικών σκαφών, ο αγροτοτουρισμός κ.λπ.. Θα μου πείτε: «Μα υπάρχει το Δ΄ Κοινοτικό Πλαίσιο Στήριξης και υπάρχει και το αντίστοιχο Ε.Σ.Π.Α. στην αγροτική παραγωγή». Μα πάλι εκεί κατευθύνονται τα ποσά. Δηλαδή η κατεύθυνση των ποσών είναι στην ίδια κατεύθυνση με τον κρατικό προϋπολογισμό. Και έδωσα ένα παράδειγμα για την αλιεία. Εμείς δεν λέμε ότι δεν δίνετε τίποτα για την αγροτική παραγωγή. Το δίνετε για τη συγκέντρωση, το δίνετε όχι απλώς στις βιομηχανίες. 
     Η αλιεία έχει μονοπωληθεί και μάλιστα είναι ο πρώτος κλάδος που έχει μονοπωληθεί. Και δώσατε πολλά χρήματα, έδωσε η Κοινότητα πολλά χρήματα για τη διάλυση των αλιευτικών σκαφών. Εδώ στη γη με τον αγρότη μπερδεύεστε, γιατί είναι δεμένος με τη γη του και γιατί περιμένει να πάρει αξία η γη. Για πηγαίνετε στην Καρδίτσα. Μπιτ παρά πουλιούνται τα χωράφια, τα εγκαταλελειμμένα. Περιμένει ο άλλος τι θα κάνει. 
     Και να ολοκληρώσω. Γιατί λέτε: «Ποιος αφαιρεί την ιδιότητα του αγρότη;» Μα ακόμη και σ’ αυτά τα κοινοτικά προγράμματα, σ’ αυτά της Κοινότητας, δεν μπαίνει ο αγρότης ο οποίος έχει ένα εισόδημα που είναι λίγο παραπάνω από το γεωργικό του εισόδημα, από το αγροτικό εισόδημα. Και το αγροτικό εισόδημα είναι πάρα πολύ κάτω. Και το λίγο παραπάνω από το αγροτικό εισόδημα είναι ένας πολύ χαμηλός μισθός. Δηλαδή έχει δύο εισοδήματα για να κάνει το ένα. 
     Εμείς κάνουμε μια πρόταση. Θα πάρεις υπ’ όψιν σου το εξωγεωργικό εισόδημα πόσο είναι το χρόνο. Βέβαια αν έχεις εξωγεωργικό εισόδημα 200.000 ευρώ το χρόνο είναι άλλο πράγμα. Άμα έχεις, όμως, 15.000 ευρώ το χρόνο είναι υψηλό εισόδημα; Είναι όπως είναι ένας μισθός. Και μιλάμε τώρα για να ζήσεις οικογένεια. Επομένως τους βγάζετε απέξω όταν δεν μπορούν να μπουν και σ’ αυτά τα κοινοτικά προγράμματα, έστω αυτά που επιδοτούν, εν πάση περιπτώσει, δίνουν ένα χρήμα χωρίς να αντιστοιχούν στην παραγωγή. Διότι βρέθηκε κι αυτό το κόλπο: «Πάρε την επιδότηση. Δεν χρειάζεται να παράγεις». Επιδοτώ την ανεργία, λέει. Είναι η επιδότηση της ανεργίας αυτές οι επιδοτήσεις. Ούτε σ’ αυτά μπορούν να μπουν. Και απ’ αυτήν την άποψη για ποια δραστική μείωση του κόστους παραγωγής και ανταγωνιστικότητας μιλάμε; Εδώ θέλει έργα υποδομής και με τις σημερινές συνθήκες -δεν πάω στο σοσιαλισμό-, θέλει κατάργηση του Φ.Π.Α. στα αγροτικά εφόδια και τα μηχανήματα, αφορολόγητο αγροτικό πετρέλαιο, μείωση των επιτοκίων της Αγροτικής Τράπεζας, επιδότηση βασικών αγροτικών εφοδίων, ζωοτροφές. Λέω «επιδότηση» από τη στιγμή που υπάρχουν μονοπώλια ιδιωτικά που δίνουν ανεβασμένες τιμές. Άρα θα πρέπει το κράτος να επιδοτήσει. Ή θα κάνει κρατικά και θα τους τα δίνει στο κόστος ή και δωρεάν ακόμα. 
     Μετά, θέλει και πολιτική διάθεσης των προϊόντων, δηλαδή πώς θα διατεθούν τα αγροτικά προϊόντα. Και λέτε: «Οι αγορές είναι έτσι, είναι αλλιώς και αλλιώτικα, ο διεθνής ανταγωνισμός…». Ένας λόγος παραπάνω. Εδώ τα σούπερ μάρκετ κάνουν αθρόες εισαγωγές ξένων προϊόντων και λάδι και απ’ όλα. Μπαίνει κανένας περιορισμός στα σούπερ μάρκετ; Να παίρνουν ελληνικά προϊόντα, αυτά που είναι στην Ελλάδα. Δεν τα παίρνουν. Κρασιά; Μα δεν υπάρχει είδος που να παίρνουν. Βούτυρο; Γαλακτοκομικά, που η Ελλάδα πραγματικά είναι και εξαγωγέας στα γαλακτοκομικά και αντίστοιχα κάνουμε και εισαγωγές; 
     Επομένως η γενική πολιτική είναι τέτοια, τα πράγματα θα έλεγα ότι αντικειμενικά είναι μοιραία για τον μικροπαραγωγό. Και πέρα απ’ αυτό, το πιο σοβαρό είναι ότι η Ελλάδα δεν έχει καμμία αυτάρκεια στα είδη διατροφής, ενώ θα μπορούσε. Δεν είναι Σαχάρα η Ελλάδα, δεν είναι Αιθιοπία, δεν είναι Αλάσκα. Δεν ξέρω η Αλάσκα τι παραγωγές έχει. Έχεις ορισμένα φυσικά προτερήματα. Βεβαίως αυτά θυσιάζονται στον βωμό των ευρωενωσιακών συμφερόντων και στον βωμό βεβαίως των εμποροβιομηχάνων και των σύγχρονων καπιταλιστών στην αγροτική παραγωγή στην Ελλάδα. Αυτό είναι το θέμα. Τώρα για όλα τα άλλα, όπως το αν εκταμιεύονται σε έξι ή οκτώ μήνες, δεν υποτιμώ αυτό το θέμα καθόλου. Αλλά αυτό  είναι παράγωγο του κυριότερου και βασικού προβλήματος, που είναι να φύγει από τη μέση ο μικροπαραγωγός, να επιβιώσει ο μεγάλος, ενταγμένος μέσα στα προγράμματα της Ευρωένωσης, τα οποία μοιραία μας οδηγούν να τρώμε προϊόντα που δεν ξέρουμε τι είναι, να τρώμε ακριβά και, αν θέλετε, και σε περιόδους κρίσης και ύφεσης να μην έχεις τη δυνατότητα να κουμαντάρεις τα του τόπου σου. 
     ΠΡΟΕΔΡΕΥΟΥΣΑ (Βέρα Νικολαϊδου): Ευχαριστώ. 
     Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης-Θεοδοσιάδης. Έχετε το λόγο για έξι λεπτά.
     ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, υπάρχει ένα τεράστιο πολιτικό χάσμα στον τρόπο της σκέψης μας, μεταξύ του Κομμουνιστικού Κόμματος Ελλάδος και της Νέας Δημοκρατίας και όχι μόνον –και θα σας εξηγήσω τι εννοώ- διότι όταν εμείς ήμασταν ανέκαθεν υπέρ της Ευρωπαϊκής Ένωσης κάποιοι άλλοι μας πολεμούσαν. Ήρθαν και εντάχθηκαν στη δική μας πολιτική σκέψη κι έκτοτε είμαστε συνεπείς σ’ αυτό που εσείς λέτε «ευρωμονόδρομο». Είστε κι εσείς συνεπείς. Δεν υπάρχει καμμία αμφιβολία. Εμείς, όμως, πιστεύουμε ότι για τον τόπο μας η ένταξη στην Ευρωπαϊκή Ένωση ήταν κάτι το απαραίτητο, κάτι χωρίς το οποίο δεν θα μπορούσε ο αγρότης σήμερα να ζει στο επίπεδο -όποιο και αν είναι αυτό κι όπως και να το χαρακτηρίζετε εσείς- δεν θα μπορούσε να βρίσκεται σ’ αυτό το επίπεδο. 
     Σκέφθηκε κανείς από τη δική σας την πλευρά, αν στα χρόνια που πέρασαν δεν υπήρχαν οι ευρωπαϊκές επιδοτήσεις ποια θα ήταν σήμερα η θέση του αγρότη στον τόπο μας, τι θα γινόταν αν δεν έπαιρναν τα κονδύλια αυτά; Εδώ και χρόνια που έρχονται οι επιδοτήσεις από την Ευρωπαϊκή Ένωση, θυμάστε τις πτώσεις των τιμών των αγροτικών προϊόντων, οι οποίες δεν ήταν φαινόμενο το οποίο αναπτυσσόταν μονάχα στον τόπο μας; Οι πτώσεις των τιμών των αγροτικών προϊόντων ήταν ένα παγκόσμιο φαινόμενο και ευτυχώς έρχονταν οι ενισχύσεις της Ευρωπαϊκής Ένωσης οι οποίες ισοστάθμιζαν τον αγώνα και την προσπάθεια που έκανε ο αγρότης για να μπορέσει να έχει ένα μικρό κέρδος. 
     Έκτοτε λοιπόν συνεχίστηκε αυτή η πολιτική και θα συνεχίζεται μέχρι το 2013. Και πιστεύω ότι ο αγρότης ωφελείται από τις επιδοτήσεις αυτές.
     	Σκέφθηκε κανείς, όσον αφορά τα πακέτα παροχών από το Α’, Β΄, Γ΄ Κοινοτικό Πλαίσιο Στήριξης και αυτό που έρχεται τώρα, τι θα ήταν η Ελλάδα, πού θα βρισκόταν ο αγροτικός κόσμος αν δεν υπήρχαν αυτά τα πακέτα στήριξης; Εγώ ερωτώ. Θα υπήρχαν αυτοί οι αγροτικοί δρόμοι; Με ποιες δυνατότητες από τον εθνικό προϋπολογισμό θα μπορούσαν να γίνουν οι αγροτικοί δρόμοι; Πώς θα μπορούσαν να γίνουν οι αναδασμοί αυτοί; Πώς θα μπορούσαν να γίνουν όλα αυτά τα έργα που γίνονται στο αγροτικό επίπεδο –οι ταμιευτήρες, οι λιμνοδεξαμενές, τα αλιευτικά καταφύγια, οι διάφορες καλλιέργειες, όλα  αυτά- με τα φτωχά οικονομικά μέσα τα οποία βέβαια θα εξηρτώντο από τον ελληνικό προϋπολογισμό;
     Συνεπώς μπορούμε να πούμε ότι η επιλογή που χαράξαμε τότε, που χάραξε ο Κωνσταντίνος Καραμανλής και που βρισκόμαστε σήμερα στην Ευρώπη, νομίζω ότι μπορώ να πω πως ευτύχησε ο αγρότης στο επίπεδο που ευτυχεί σήμερα.
     Εγώ δεν θα δεχθώ αυτήν τη ζοφερή εικόνα, αυτήν την εικόνα απαισιοδοξίας που βγάζετε για τον Έλληνα αγρότη «δεν έγινε τίποτα, δεν γίνεται τίποτα, τίποτα δεν πάει σωστά, όλα είναι στραβά». Δεν είναι έτσι τα πράγματα.
     Είναι τυχαίο άραγε σήμερα ότι όλες οι χώρες της πρώην Σοβιετικής Ένωσης αγωνίζονται να ενταχθούν στην Ευρωπαϊκή Ένωση; Είναι τυχαίο ότι οι χώρες της Βαλκανικής αγωνίστηκαν για να μπουν –όσες έχουν μπει και οι υπόλοιπες που μένουν, θέλουν να μπουν- στην Ευρωπαϊκή Ένωση; Μπορεί να ζει κανείς σήμερα μόνος του;
     Θυμάστε, παλιά υπήρχε το αντίστοιχο μεγάλο πολιτικό δέος, υπήρχαν δύο δυνάμεις. Υπήρχε η πρώην Σοβιετική Ένωση που δεν υπάρχει σήμερα. Δεν υπάρχει. Καλό-κακό, ήταν κάτι που ήταν συγγενές με τη δική σας νοοτροπία, αλλά δεν υπάρχει σήμερα. 
     Πού θέλετε να ενταχθεί η χώρα; Να είναι μόνη της; Υπάρχουν οι μεγάλες δυνάμεις. Υπάρχει η Αμερική. Θέλετε να πάμε με την Αμερική; Η Ρωσία δεν υπάρχει. Να μην είμαστε ούτε με την Ευρωπαϊκή Ένωση; Πώς θα αντιμετωπίσουμε τα μεγάλα υπαρξιακά προβλήματα που έχουμε ως τόπος και ως χώρα; Είναι ένα πρόβλημα αυτό. 
     Άκουσα τον κ. Σκυλλάκο να λέει ότι υπάρχει οικονομικό πρόβλημα. Δεν κομίζει γλαύκας εις Αθήνας. Βεβαίως και υπάρχει οικονομικό πρόβλημα, το οποίο εντείνεται καθημερινά και είναι παγκόσμιο αυτό το οικονομικό πρόβλημα, το οποίο ασφαλώς πλήττει και θα πλήξει και τους εργαζόμενους, θα πλήξει και τους αγρότες, όταν γκρεμίζεται σήμερα η αμερικανική οικονομία, όταν γκρεμίζεται η οικονομία των ευρωπαϊκών κρατών, ακόμη και η ισχυρότερη οικονομικά χώρα του κόσμου που ήταν η Ιαπωνία!
     Σκεφτείτε στην Ιαπωνία ο δείκτης Nikkei πριν είκοσι χρόνια βρισκόταν στις τριάντα οκτώ χιλιάδες μονάδες και προχθές ήταν στις επτά χιλιάδες μονάδες! Αυτό τι σημαίνει; Ότι γκρεμίζονται όλα και ευτυχώς η ελληνική οικονομία βρίσκεται σε ένα καλό επίπεδο, διότι η ανάπτυξη είναι σε ποσοστό 2,5% που σημαίνει ότι είναι υπέρτερη του μέσου όρου των χωρών της ευρωζώνης. 
     Άρα δεν πάμε και τόσο άσχημα, όπως κάποιοι αφήνουν να εννοηθεί. Προχωρεί η χώρα στο δρόμο της μαζί με την Ευρώπη, μαζί με τις άλλες ευρωπαϊκές χώρες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Ένα λεπτό σας παρακαλώ, κυρία Πρόεδρε.
     Για τα θέματα τα οποία συζητάμε, άκουσα την κ. Παπαρήγα να εκφράζει κάποιες αμφιβολίες για τις βιολογικές καλλιέργειες. Είναι αντίθετη με τις βιολογικές καλλιέργειες; Δεν το κατάλαβα αυτό. Όμως, αν είναι αντίθετη, αν άφησε αυτό να εννοηθεί, εγώ θα παραπέμψω το κόμμα σας να ρωτήσει στον Άγιο Ευστράτιο που θα γίνει ένα πρότυπο κέντρο βιολογικής καλλιέργειας –και ευχαριστώ τον Υπουργό κ. Κοντό για την προσπάθειά του αυτή- τι θα αποκομίσουν οι αγρότες.
     Διότι, απ’ ό,τι κατάλαβα –εύχομαι να έχω λάθος- άκουσα ότι είναι εναντίον, διότι –λέει- τα βιολογικά προϊόντα είναι ακριβά –και πράγματι είναι ακριβά- και θα τα απολαμβάνουν αυτοί που έχουν χρήμα. Σωστό αυτό. Δεν σκέφτεστε, όμως, ποιοι τα παράγουν αυτά τα προϊόντα; Υπάρχουν πλούσιοι και φτωχοί εργαζόμενοι και αγρότες στον Άγιο Ευστράτιο, για παράδειγμα; 
     Δεν νομίζω ότι είναι και πολύ σωστή αυτή η παρατήρηση και πολύ ορθά κάνει ο Υπουργός Αγροτικής Ανάπτυξης και αναπτύσσει την αγροτική οικονομία μας προς τον τομέα αυτόν και, όπως ακούσατε μάλιστα έχει αυξηθεί στο 4% -νομίζω- ενώ ήταν μηδαμινή στο προηγούμενο επίπεδο.
     Θεωρώ, λοιπόν, ότι πάμε καλά. Ο αγρότης έχει προβλήματα. Προσπαθούμε να τα λύσουμε. Κάνετε κριτική για κάτι που δεν πιστεύετε. Κάνετε κριτική για το αν ήρθαν έγκαιρα, αν είναι μεγάλες οι επιδοτήσεις –και καλά κάνετε, αυτή είναι η προσπάθειά σας, αυτός είναι ο αγώνας σας, όπως είναι και ο δικός μας- αλλά θα πρέπει κάποια στιγμή να ξέρουμε από πού έρχονται τα χρήματα αυτά και σε ποιους πάνε. Έρχονται στην Ελλάδα από την Ευρώπη και πάνε στους αγρότες.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι Βουλευτές, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τρεις συνοδοί δάσκαλοι από το 12ο Δημοτικό Σχολείο Καλαμάτας.
     Τους καλωσορίζουμε στο Κοινοβούλιο. 
     (Χειροκροτήματα από όλες τις πτέρυγες της Βουλής)
     Ο Κοινοβουλευτικός Εκπρόσωπος του ΠΑ.ΣΟ.Κ., κ. Χρήστος Παπουτσής, έχει το λόγο. 
     ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, ακούσαμε τον κ. Υπουργό και μας έδωσε την εντύπωση ότι αναφέρεται σε άλλη χώρα, ότι αναφέρεται όχι στους Έλληνες αγρότες, αλλά στους αγρότες κάποιας άλλης μυθικής χώρας που δεν ξέρουμε πού βρίσκεται.
     Ερχόμενος στη Βουλή άκουσα τις δηλώσεις δύο συναδέλφων της Νέας Δημοκρατίας σήμερα το πρωί, οι οποίοι προφανώς πιεζόμενοι από τη λαϊκή αγανάκτηση για τα προβλήματα του κόσμου, έθεταν θέμα ότι θα πρέπει να αλλάξει το οικονομικό επιτελείο της Κυβέρνησης, να αλλάξουν οι Υπουργοί, οι οποίοι διαχειρίζονται τα οικονομικά θέματα της Κυβέρνησης, διότι δεν πιάνουν τα θέματα, δεν αντιλαμβάνονται την πραγματικότητα, δεν δίνουν λύσεις στα προβλήματα και επιπλέον χαρίζονται και στις τράπεζες.
     Δεν συμμερίζομαι φυσικά τη θέση και την άποψη των δύο συναδέλφων που άκουσα στο ραδιόφωνο. Θεωρώ μάλιστα ότι είναι και άδικο για τους Υπουργούς της Κυβέρνησης, οι οποίοι καταβάλλουν μια μεγάλη προσπάθεια ο καθένας στον τομέα του. Επιπλέον γιατί πιστεύω ότι το θέμα είναι ευρύτερο. 
     Διότι τα αδιέξοδα που βρίσκεται σήμερα η κοινωνία και η αγορά οφείλονται στις πολιτικές επιλογές και στη διαχείριση της εξουσίας από την Κυβέρνηση της Νέας Δημοκρατίας, από την Κυβέρνηση του κ. Καραμανλή, από το 2004 μέχρι σήμερα –έτος 2008- και αυτό αποτελεί και υπενθύμιση για όσους επιμένουν να το ξεχνούν, ότι δηλαδή σε αυτήν την περίοδο είναι Κυβέρνηση η Νέα Δημοκρατία. 
     Η οποία μάλιστα κατάφερε και το εξής ακατόρθωτο. Από τη μία πλευρά κατάφερε να μειώσει δραματικά το εισόδημα των αγροτών και από την άλλη να αδειάσει το καλάθι της νοικοκυράς από τη μεγάλη ακρίβεια. Δεν υπάρχει ούτε ένα προϊόν, για το οποίο ο αγρότης μπορεί να πει ότι είχε εισόδημα μεγαλύτερο από τα προηγούμενα χρόνια, όπως την ίδια στιγμή δεν υπάρχει ούτε ένας Έλληνας πολίτης που να βρίσκει στην αγορά τιμές χαμηλότερες από τα προηγούμενα χρόνια.
     Για τους αγρότες έχουμε διόγκωση του κόστους παραγωγής και αδυναμία διάθεσης των προϊόντων στην αγορά, ενώ οι τιμές που πληρώνει ο καταναλωτής είναι πάντοτε υπερπολλαπλάσιες των τιμών εκκίνησης. Και αυτό παρά το γεγονός ότι σε πολλές περιπτώσεις οι ίδιοι οι αγρότες αναγκάζονται να προσφέρουν τα προϊόντα τους σε εξευτελιστικές τιμές για να μην τα πετάξουν, για να μη μείνουν στις αποθήκες και παραμείνουν αδιάθετα. 
     Αυτή είναι η απλή, η καθαρή αλήθεια και ποτέ στο παρελθόν δεν υπήρχε τέτοια κατάσταση. Η έντονη και διαρκής πίεση που δέχεται το αγροτικό εισόδημα οφείλεται κυρίως στην ασυδοσία που κυριαρχεί στην αγορά, η οποία κυριολεκτικά καθηλώνει τις τιμές του παραγωγού σε απαράδεκτα χαμηλά επίπεδα και όχι βέβαια στη διεθνή συγκυρία. Όχι ότι δεν επιδρά η διεθνής συγκυρία. Φυσικά και επιδρά, αλλά δεν είναι η κύρια επίδραση στη διαμόρφωση της τιμής. Είναι δευτερεύουσα επίδραση.
     Το συνεχές άνοιγμα της ψαλίδας των τιμών παραγωγού και καταναλωτή αποτελεί ίσως το σημαντικότερο θέμα για τον αγροτικό κόσμο, για τον αγροτικό τομέα και θα έλεγα για όλους μας, διότι έχει αρχίσει να προσλαμβάνει πλέον χαρακτηριστικά μόνιμου διαρθρωτικού προβλήματος της αγροτικής οικονομίας.
     Τώρα, ποια είναι η αλήθεια, όσον αφορά όλα αυτά τα οποία ακούσαμε από τον κύριο Υπουργό; Η αλήθεια είναι ότι η περιφερειακή ανάπτυξη με κύριο πυλώνα μια ισχυρή αγροτική οικονομία, όπως είχε υποσχεθεί εξάλλου ο κ. Καραμανλής και η Κυβέρνησή σας, απεδείχθη ότι ήταν μία οδυνηρή εξαπάτηση για τον Έλληνα αγρότη.
     Τι είχατε υποσχεθεί; Μείωση του Φ.Π.Α.. Τι έγινε; Αύξηση του Φ.Π.Α. στο 19%. Τι είχατε υποσχεθεί; Μείωση των τιμών πετρελαίου. Τι έχουμε; Ανεξέλεγκτη αύξηση των τιμών πετρελαίου. Έχουμε κατακόρυφη αύξηση όλων των αγροτικών εφοδίων και των εισροών, με αποκορύφωμα το διεθνές ράλι των τιμών των δημητριακών και για τις ζωοτροφές που βεβαίως και αυτό επηρεάζει με τον τρόπο του την εξέλιξη των τιμών εδώ.
     Όλα αυτά όμως έχουν εξαντλήσει και τις τελευταίες οικονομίες των αγροτών που αναγκάζονται να καταφεύγουν πλέον στο δανεισμό, για να μπορέσουν να τα βγάλουν πέρα και κυρίως για να προγραμματίσουν τις επόμενες καλλιέργειες.
     Σε τέσσερις βασικούς τύπους λιπασμάτων, από τον Ιανουάριο του 2007 έως τον Ιανουάριο του 2008, αυξήθηκαν έως και 94% οι τιμές τους, ενώ την ίδια περίοδο, οι αυξήσεις των ιδίων λιπασμάτων στην Ευρώπη δεν υπερβαίνουν το μονοψήφιο αριθμό.
     Αυτό που οφείλεται; Αυτό οφείλεται στο γεγονός ότι δεν υπάρχει έλεγχος και ιδιαίτερα τώρα, όσο περνάει ο καιρός, η κατάσταση γίνεται ακόμα πιο ανεξέλεγκτη. Ο στρατηγικός δε, υποτιθέμενος ρόλος του Υπουργείου Αγροτικής Ανάπτυξης, δηλαδή, η δυνατότητά του της ρύθμισης δεν υπάρχει, δεν αποδεικνύεται πουθενά, δεν υφίσταται. Και όταν ο Υπουργός αποφάσισε να παρέμβει, όπως έκανε πρόσφατα και προς τιμήν του, με την παραπομπή των εταιρειών των λιπασμάτων στην Επιτροπή Ανταγωνισμού, το έκανε κατόπιν εορτής, αφού το πάρτι είχε τελειώσει και αφού το είχαν πληρώσει πολύ ακριβά οι αγρότες για τη συμμετοχή τους.
     Είναι, επίσης, σκανδαλώδης η διαχείριση των κοινοτικών επιδοτήσεων από τη Νέα Δημοκρατία. Αναφέρομαι στα δικαιώματα της ενιαίας αποδεσμευμένης ενίσχυσης. Γιατί η Κυβέρνηση αποδείχθηκε εντελώς ανίκανη να αποδώσει στους αγρότες αυτό που δικαιούνται, και που κατοχύρωσαν οι κυβερνήσεις του ΠΑ.ΣΟ.Κ., δηλαδή, τα ατομικά τους δικαιώματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, ελάχιστο χρόνο ακόμη, παρακαλώ.
     Οι αγρότες, το 2006 και το 2007, πλήρωσαν περίπου 150.000.000 ευρώ στους συνεταιρισμούς για την ενεργοποίηση των δικαιωμάτων τους. Αυτή είναι η αλήθεια. Ποιο ήταν, όμως, το πραγματικό αποτέλεσμα; Το αποτέλεσμα ήταν ότι η Κυβέρνηση μετακύλησε την ευθύνη στους συνεταιρισμούς και το οικονομικό κόστος στους παραγωγούς. Αυτό ήταν η πολιτική επιλογή. Αντί για την ολοκλήρωση του Ολοκληρωμένου Συστήματος Διαχείρισης και Ελέγχου, στήθηκε ένα σύστημα για να φυτοζωούν απ’ αυτό οι περισσότερες ενώσεις και για να μοιράζεται το χρήμα σχεδόν κατά βούληση από τα γραφεία των Βουλευτών του κυβερνώντος κόμματος, όπως επανειλημμένα έχει καταγγελθεί από τους συναδέλφους Βουλευτές του ΠΑ.ΣΟ.Κ. στην Αίθουσα της Βουλής και με ερωτήσεις κοινοβουλευτικού ελέγχου.
     Δυστυχώς, επιβεβαιωθήκαμε, όταν σας λέγαμε ότι θα το πληρώσει η χώρα στο τέλος, διότι η Ευρωπαϊκή Επιτροπή είναι πλέον αποφασισμένη -ήδη υπάρχει σχετική απόφαση- για παρακράτηση του 10% των επιδοτήσεων, δηλαδή, ένα ποσό που αγγίζει τα 250.000.000 ευρώ που δικαιούνται οι Έλληνες αγρότες και να το καταβάλλει πλέον -ο όρος που σας θέτει- μόνο εάν ο Ο.Π.Ε.Κ.Ε.Π.Ε. βελτιώσει το σύστημα ελέγχου μέχρι το τέλος του 2009. Σε αντίθετη περίπτωση, ήδη προειδοποιεί με πολύ καθαρό λόγο ότι θα υπάρχει οριστική διακοπή της χρηματοδότησης.
     Το σημαντικότερο, όμως, έλλειμμα της κυβερνητικής πολιτικής είναι ότι δεν ασχολήθηκε καθόλου με τους τρεις συνοδευτικούς πυλώνες της Νέας Κοινής Αγροτικής Πολιτικής, που της προσδίδουν την αναπτυξιακή διάσταση της. Και αναφέρομαι στην αναδιανομή των επιδοτήσεων υπέρ της αγροτικής ανάπτυξης, η οποία ναι μεν παρακρατήθηκε ως ποσοστό από το γεωργικό εισόδημα, αλλά δεν επενδύθηκε σε ανταποδοτικά μέτρα και σε κάθε περίπτωση, δεν υπάρχουν και στοιχεία, παρά το γεγονός ότι το ζητήσαμε επανειλημμένως, για τον τρόπο διανομής, όπου υποτίθεται ότι θα έπρεπε να ενισχύσουν τους αγρότες. Επιπλέον, ήταν μια διαπίστωση η οποία μας επιβεβαίωσε για την πελατειακή αντίληψη με την οποία ασκεί την αγροτική πολιτική η Νέα Δημοκρατία.
     Το δεύτερο είναι η χορήγηση των επιδοτήσεων υπό όρους περιβαλλοντικής προστασίας και τήρησης των ορθών γεωργικών πρακτικών. Δεν εφαρμόστηκε φυσικά. Και δεν εφαρμόστηκε με τέτοιο τρόπο που να εξασφαλίζεται η συμβατότητα της άσκησης της γεωργικής δραστηριότητας με το περιβάλλον, αλλά και να διασφαλίζεται η μη εγκατάλειψη της γεωργικής δραστηριότητας.
     Τα παρακρατήματα επί των ατομικών ενισχύσεων κυμαίνονται σήμερα από 14% έως 19%, ανάλογα με το προϊόν και διαμορφώνουν ένα ποσό περίπου 250.000.000 ευρώ ετησίως, το οποίο μοιράζεται χωρίς αντικειμενικά κριτήρια, με αδιαφάνεια και βεβαίως, σε «ημετέρους», κυρίως, όμως -και αυτό είναι το οποίο κρίνουμε και κατακρίνουμε- δεν εξυπηρετεί κανέναν από τους στόχους για τους οποίους θεσπίστηκε.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Αυτή, όμως, η πολιτική, που είναι μερικά από τα θέματα τα οποία θα μπορούσαμε να αναδείξουμε, είμαι απόλυτα βέβαιος ότι θα έχουμε την ευκαιρία και το χρόνο κατά τη διάρκεια της συζήτησης επερώτησης του ΠΑ.ΣΟ.Κ. -την οποία, κύριε Υπουργέ, θα αποδεχθείτε επιτέλους να συζητήσουμε, γιατί η Κυβέρνηση αρνείται επισταμένως να συζητήσει τη σχετική επερώτηση των Βουλευτών του ΠΑ.ΣΟ.Κ.- σε κάθε περίπτωση, πάντως, θα μας δοθεί η δυνατότητα να αναπτύξουμε την κριτική μας και σε άλλα σημεία στο υποτιθέμενο πρόγραμμα της Νέας Δημοκρατίας, ένα πρόγραμμα το οποίο πλέον οι αγρότες έχουν αντιληφθεί ότι δεν υπάρχει.
     ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κύριε συνάδελφε.
     ΧΡΗΣΤΟΣ ΠΑΠΟΥΤΣΗΣ: Και σε κάθε περίπτωση, όμως, ακόμα και σήμερα, με την ευκαιρία της κοινοβουλευτικής επερώτησης των συναδέλφων του Κ.Κ.Ε., εμείς είμαστε εδώ να λάβουμε το λόγο για να υπενθυμίσουμε προς όλους ότι η Κυβέρνηση δεν μπορεί πλέον να κρύβεται μέσα από ωραία λόγια και κυρίως, με μια μάχη με το παρελθόν, αλλά έχει το δικό της κυβερνητικό παρελθόν, έχει την ανυπαρξία του κυβερνητικού έργου και έχει τις επιπτώσεις στην ελληνική αγροτική οικονομία σήμερα.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Το λόγο έχει η Κοινοβουλευτική Εκπρόσωπος του ΣΥ.ΡΙΖ.Α. κυρία Ευαγγελία Αμμανατίδου-Πασχαλίδου.
     ΕΥΑΓΓΕΛΙΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κυρία Πρόεδρε.
     Κύριοι Υπουργοί, κυρία και κύριοι συνάδελφοι, η παγκόσμια οικονομική κρίση εκτός από τους εργαζόμενους, τους μισθωτούς, τους συνταξιούχους, τους ελεύθερους επαγγελματίες και τους μικρομεσαίους επιχειρηματίες, πλήττει βαρύτατα και την πιο αδύνατη κοινωνική τάξη της χώρας μας, τους αγρότες.
     Οι Έλληνες αγρότες πλήττονται από την κρίση με πολλούς τρόπους, βιώνουν καθημερινά την τρομακτική αύξηση του κόστους παραγωγής τους από τη μια και την κατακόρυφη πτώση των τιμών των προϊόντων τους από την άλλη. Την ίδια, βέβαια, στιγμή οι καταναλωτές, λόγω των καρτέλ σε όλα τα βασικά αγροτικά προϊόντα διατροφής, αγοράζουν τα προϊόντα σε πολύ υψηλές τιμές.
     Παράλληλα, δεν υπάρχουν μηχανισμοί παρέμβασης, όπως είναι οι συνεταιρισμοί, αφού τους έχετε διαλύσει ΠΑ.ΣΟ.Κ. και Νέα Δημοκρατία, κρατική παρέμβαση, έλεγχος της εμπορικής δραστηριότητας κ.ά.
     Τραγική είναι η κατάσταση των Ελλήνων ελαιοπαραγωγών λόγω της κατάρρευσης της τιμής, σαν συνέπεια της μονοπώλησης της παγκόσμιας αγοράς από τους Ισπανούς κολοσσούς και της ανυπαρξίας εθνικής στρατηγικής για ένα προϊόν κύριο στη διατροφή του ελληνικού λαού και το οποίο αφορά πεντακόσιες ογδόντα χιλιάδες Έλληνες ελαιοπαραγωγούς. Τραγική είναι η κατάσταση, επίσης και των σιτοπαραγωγών, των παραγωγών καλαμποκιού και των βαμβακοπαραγωγών.
     Οι κτηνοτρόφοι, τέλος, αδυνατούν να επιβιώσουν την ίδια ώρα που οι καταναλωτές αγοράζουν το γάλα και το κρέας -ειδικά το γάλα- σε πολύ υψηλές τιμές, ενώ βέβαια, οι επιτήδειοι κάνουν παράνομες ελληνοποιήσεις. Η κατάσταση αυτή οδηγεί σε τρομακτικό κίνδυνο η Ελλάδα να γίνει χώρα που δεν θα παράγει τίποτα.
     Απαιτείται, συνεπώς, ένα εναλλακτικό σχέδιο για μια νέα αγροτική οικονομία, προσανατολισμένη πρώτα απ’ όλα στις ανάγκες των αγροτών που παράγουν και των καταναλωτών και όχι στην κερδοσκοπία. Χρειαζόμαστε μια γεωργία προσανατολισμένη σε ήπιες μορφές καλλιέργειας, με σεβασμό στο περιβάλλον, στους παραγωγούς και στους καταναλωτές, μια γεωργία που θα συμβάλλει στον περιορισμό της διάβρωσης των εδαφών, που θα αξιοποιεί εναλλακτικές μορφές ενέργειας, που θα περιορίζει την κατανάλωση και τη ρύπανση των υδάτινων πόρων, που θα βασίζεται σε ορθολογική χρήση της φυτοπροστασίας και των λιπασμάτων, που θα αποκλείει εντελώς τα μεταλλαγμένα, μια αγροτική παραγωγή βασισμένη σε ασφαλή και ποιοτικά προϊόντα, η οποία θα διασφαλίζει το μεσογειακό μοντέλο διατροφής που τόσο πολύ ακούμε.
     Ένα κύριο εθνικό καθήκον είναι η στήριξη των αγροτών και της αγροτικής παραγωγής. Η ελληνική γεωργία, όπως και η γεωργία κάθε άλλης χώρας, δεν μπορεί να υπάρξει χωρίς στήριξη. Απαιτείται ένα εθνικό σχέδιο αναζωογόνησης και ανάπτυξης της υπαίθρου, με στόχους την αύξηση του εισοδήματος των αγροτών και των κτηνοτρόφων, την ολόπλευρη ανάπτυξη της υπαίθρου με μέτρα πολιτικής και βελτίωση των συνθηκών ζωής στο χωριό και βέβαια, τη στήριξη της βιολογικής γεωργίας και κτηνοτροφίας. Άλλωστε, έχουμε καταθέσει και ως ΣΥ.ΡΙΖ.Α. μία σχετική επερώτηση για τα αγροτικά.
     Επιγραμματικά και πολύ συνοπτικά, οι άξονες της εναλλακτικής μας πρότασης για τη γεωργία είναι να ξεκαθαρίσουμε ποιος είναι ο ρόλος της γεωργίας και γενικά, του πρωτογενή τομέα σε μια εναλλακτική προσέγγιση και προοπτική. Εμείς αντιμετωπίζουμε τον πρωτογενή τομέα, γεωργία, κτηνοτροφία, αλιεία, δάση, ως έναν ενιαίο χώρο, ως ένα σύνολο δραστηριοτήτων μέσα από τις οποίες παράγονται υλικά αγαθά, τρόφιμα, δηλαδή, αγαθά τα οποία είναι απαραίτητα για τη διατροφή και επιβίωση του λαού μας.
     Βέβαια, μας ενδιαφέρει τα τρόφιμα αυτά να είναι προσιτά, δηλαδή, φθηνά, αλλά και υγιεινά και ασφαλή για αυτούς που θα τα καταναλώσουν. Υποστηρίζεται η απασχόληση, η διατήρηση και η αύξηση των θέσεων εργασίας. Προστατεύεται το περιβάλλον, διότι όλες οι εφαρμοζόμενες τεχνικές οφείλουν όχι μόνο να το σέβονται, αλλά και να το περιφρουρούν. Απαιτούνται δημόσιες πολιτικές για την ενίσχυση της κοινωνικής θέσης των αγροτών. Οφείλουμε να εξασφαλίσουμε στους αγρότες, ανεξάρτητα του τόπου κατοικίας, την εύκολη και άμεση πρόσβαση σε όλα τα δημόσια κοινωνικά αγαθά, όπως είναι η υγεία και η παιδεία.
     Πάνω στην παιδεία, θα ήθελα να πω ότι το ενδιαφέρον του Υπουργείου για την εκπαίδευση και την επιμόρφωση των νέων αγροτών ήταν να αφαιρέσει από τις αγροτοσυνδικαλιστικές ενώσεις τους πόρους για να δοθούν όλα ως υποτροφία σε πεντακόσια παιδιά αγροτών και κτηνοτρόφων.
     Σήμερα προχωράει, όμως, το Υπουργείο Αγροτικής Ανάπτυξης και Τροφίμων στην αναστολή λειτουργίας των ΚΕ.Γ.Ε., των Κέντρων Γεωργικής Εκπαίδευσης, λόγω αδυναμίας χρηματοδότησης από τον κρατικό προϋπολογισμό. Στο πρόγραμμα του Οργανισμού «ΔΗΜΗΤΡΑ», υπάρχει η ίδρυση ΙΕΚ σε παραρτήματα σε διάφορες πόλεις. Από  ποια κονδύλια; Πώς θα τα στηρίξετε και τι κάνατε, κύριε Υπουργέ;
     Χρειαζόμαστε επειγόντως ένα ανορθωτικό πρόγραμμα για τη γεωργία και την ύπαιθρο γενικότερα. Απαιτούνται ξεκάθαρες πολιτικές για την ενίσχυση της συλλογικής δράσης των αγροτών, για την ενίσχυση της διαπραγματευτικής τους θέσης, ώστε να μπορούν να υπερασπιστούν με αξιώσεις το μόχθο τους, το εισόδημά τους, το δικαίωμά τους να ζήσουν και αυτοί με αξιοπρέπεια. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Λίγο ακόμη χρόνο θα χρειαστώ, κυρία Πρόεδρε. Ευχαριστώ.
     Θέλουμε μέτρα μείωσης της ψαλίδας τιμών παραγωγού και καταναλωτή. Απαιτούνται γενναία χρηματοδοτικά μέτρα και πολιτικές για τη δραστική μείωση του κόστους καλλιέργειας. Και είναι τραγικό οι Ηνωμένες Πολιτείες Αμερικής, η κοιτίδα του νεοφιλελευθερισμού και του καπιταλισμού, να ενισχύουν τους αγρότες τους για να έχουν μειωμένο κόστος. Είναι τουλάχιστον υποκριτικό να υποστηρίζει η Ελληνική Κυβέρνηση ότι δεν μπορεί ή ότι δεν αφήνει η Ευρωπαϊκή Επιτροπή να πάρει μέτρα συμπίεσης του κόστους. Είναι τεράστιες οι ευθύνες της Κυβέρνησης, διότι τη φετινή χρονιά οι τιμές των λιπασμάτων αυξήθηκαν δύο φορές, την πρώτη κατά 60% και τη δεύτερη κατά 40%.
     Αγροτικό πετρέλαιο, Φ.Π.Α. Τι μέτρα λαμβάνετε γι’ αυτά; Απαιτούνται δημόσιες πολιτικές για τη δημιουργία και αποτελεσματική λειτουργία υποδομών στήριξης της γεωργίας και της κτηνοτροφίας, για τη στήριξη των αγροτών και των κτηνοτρόφων. Οι αρμόδιοι φορείς και κυρίαρχα το Υπουργείο Αγροτικής Ανάπτυξης και Τροφίμων υστερούν σε οργάνωση και αδυνατούν σήμερα να παίξουν τον επιτελικό ρόλο στη μεταφορά τεχνογνωσίας και κατευθυντήριων οδηγιών στους αγρότες για την εφαρμογή σύγχρονων καλλιεργητικών τεχνικών.
     Αυτό σημαίνει ότι οι φορείς για τα δημόσια ιδρύματα, το Υπουργείο Γεωργίας, φορείς του Υπουργείου, πανεπιστήμια, ερευνητικά ινστιτούτα, ΕΘ.Ι.Α.Γ.Ε., οφείλουν να αλλάξουν ρότα, να προσανατολιστούν στην παραγωγή της επιστημονικής γνώσης, να προάγουν την έρευνα και να παρακολουθούν την εφαρμογή της προς όφελος των παραγωγών.
     Απαιτούνται κλαδικές πολιτικές για όλα τα βασικά αγροτικά προϊόντα. Πρέπει να βάλουμε τους επιστήμονες να δουλέψουν. Στην Ισπανία παραδείγματος χάριν, η εξαγωγική πολιτική στο ελαιόλαδο αποτελεί θέμα μελέτης, πρώτα σε εξειδικευμένα επιστημονικά κέντρα και ινστιτούτα. Δεν μπορούμε να στηριζόμαστε πια μόνο στην εμπειρία. Σε αυτό το σύγχρονο παγκόσμιο πόλεμο της ανταγωνιστικότητας, το καλύτερο όπλο είναι η γνώση, τι θα παράγεις, πότε, σε ποια ποσότητα, πώς θα το προβάλεις, πώς θα το προωθήσεις, σε ποιες αγορές. Αυτό λέγεται ολοκληρωμένη διαχείριση. Δεν φιλοδοξούμε το κράτος να γίνει έμπορος. Οφείλει να εξασφαλίζει τους όρους, ώστε οι αγρότες να μπορούν να επιχειρούν. 
     Απαιτούνται γενναία μέτρα για να ενισχυθεί η κινητικότητα στην αγορά της γης. Τα προβλήματα επιδεινώνονται λόγω της νέας αγροτικής πολιτικής, αλλά και των νέων προτάσεων της Κομισιόν, στον λεγόμενο έλεγχο υγείας της Κ.Α.Π.. 
     Εμείς είμαστε αντίθετοι με τις προτάσεις της Κομισιόν που θίγουν τους μικρούς και μεσαίους αγρότες. Πρέπει να δημιουργηθεί ένα πανευρωπαϊκό μέτωπο και κίνημα αντίστασης, ώστε να μην περάσουν οι προτάσεις αυτές. Επίσης είμαστε αντίθετοι στη μεταφορά χρημάτων από τον πρώτο πυλώνα στο δεύτερο. Τα χρήματα πρέπει να μείνουν στον πρώτο πυλώνα για την ενίσχυση και στήριξη των αγροτών και της αγροτικής παραγωγής. Απαιτούμε αξιοπρεπείς συντάξεις για τους απόμαχους και βέβαια, μείωση των ορίων ηλικίας.
     Θα ήθελα βέβαια να ρωτήσω εδώ τους κυρίους Υπουργούς, γιατί ταλαιπωρούνται οι οκτακόσιοι κτηνοτρόφοι με τις εξισωτικές αποζημιώσεις με τα λάθη του ΟΠΕΚΕΠΕ. Τους οφείλετε τα χρήματα του 2008. Τους είχατε δώσει πιο μπροστά σαν ενίσχυση, σαν ενός τύπου δάνειο. Τους τα οφείλετε αυτά, πρέπει να τα πάρουν πίσω.
     Θέλω να ρωτήσω, κύριε Κιλτίδη, γιατί απολύθηκαν οι υπάλληλοι του Βοτανικού κήπου που κρατούσε ζωντανό το ΕΘΙΑΓΕ στα Κρούσια του Κιλκίς. Ευχαριστώ πάρα πολύ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
     Το λόγο έχει ο Κοινοβουλευτικός Εκπρόσωπος του ΛΑ.Ο.Σ., κ. Ροντούλης.
     ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
     Αγαπητοί συνάδελφοι, υπάρχει μία παραδοχή που λέει ότι η κτηνοτροφία μπορεί να αποτελέσει την ατμομηχανή για τον αγροτικό τομέα της χώρας. Αν εμφανίζει κάποιες δυσλειτουργίες και πολλαπλότητα προβλημάτων ο γεωργικός τομέας της χώρας, η κτηνοτροφία μπορεί να προσδώσει μια ελπιδοφόρα προοπτική στο αγροτικό εισόδημα. Το κυρίαρχο δε προϊόν της κτηνοτροφίας είναι η φέτα, όπου δόθηκαν πραγματικά μάχες σε επίπεδο Ευρωπαϊκής Ένωσης, προκειμένου να κατοχυρωθεί ως ελληνικό προϊόν.
     Κύριε Υπουργέ, εγώ γνωρίζω το ενδιαφέρον που δείχνει η Κυβέρνηση και το επιτελείο του Υπουργείου Αγροτικής Ανάπτυξης και Τροφίμων για τη φέτα και δεν θέλω να αναπτύξω μία κακοπροαίρετη, κακόβουλη κριτική. Θα σας κάνω, όμως, ένα απλό ερώτημα. Δεν θα έπρεπε αυτό το προϊόν να προστατεύεται σε επίπεδο Ευρωπαϊκής Ένωσης από την ελληνική πολιτεία; Διότι δεν μπορεί κανείς άλλος να χρησιμοποιεί τον όρο «φέτα». Και για να προστατεύσουμε το προϊόν αυτό, θα πρέπει οι ελεγκτικοί μηχανισμοί, οι εποπτικοί μηχανισμοί της ελληνικής πολιτείας να κάνουν το καθήκον τους, να επιτελέσουν το ρόλο τους.
     Προσέξτε, όμως, κύριε Υφυπουργέ. Θα σας τα καταθέσω στα Πρακτικά. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Τα ξέρω.
     ΑΣΤΕΡΙΟΣ ΡΟΝΤΟΥΛΗΣ: Ναι, τα ξέρετε, αλλά δεν κάνετε τίποτα.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κάνουμε. 
     ΠΡΟΕΔΡΕΥΟΥΣΑ (Βέρα Νικολαΐδου): Θα πάρετε μετά το λόγο, κύριε Κιλτίδη.
     ΑΣΤΕΡΙΟΣ ΡΟΝΤΟΥΛΗΣ: Τι κάνετε;
     Φέτα. Ένα πράγμα έχω να σας πω. Τα καταθέτω στα Πρακτικά για να τα δει ο Υφυπουργός που λέει ότι κάνουν. 
     (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Φαίνεται ότι κάποιοι χρησιμοποιούν ξεκάθαρα, φανερά, αγαπητοί συνάδελφοι, τον όρο «φέτα» και η ελληνική πολιτεία δεν κάνει τίποτα. Θα σας το πω, όμως, αλλιώς τώρα. 
     2008. Έτος φέτας. Αγαπητοί συνάδελφοι, πείτε μου: Ακούσατε τίποτα πουθενά; Έγινε τίποτα; Έγινε κάποια εκδήλωση στο εξωτερικό; Οι εμπορικοί μας ακόλουθοι, κύριε Κιλτίδη, τι έκαναν; Έκαναν κάποια εκδήλωση; Μάζεψαν κάποιο κόσμο; Προσπάθησαν να προωθήσουν το προϊόν αυτό; Μια εκδήλωση έγινε στην Ελασσόνα –ευτυχώς που υπάρχει και η Ελασσόνα δηλαδή- μια γιορτή φέτας και πέραν τούτου ουδέν. Οι εμπορικοί ακόλουθοι τι κάνουν; Τους δίνετε οδηγίες να κάνουν κάτι; Τίποτα δεν κάνουν. Και όχι μόνο δεν κάνουν τίποτα, αλλά δεν ελέγχουν κιόλας. Γιατί τα στοιχεία που έχετε, δεν τα πήρατε από τις ελληνικές πρεσβείες. Άλλοι σας έδωσαν τα στοιχεία αυτά. Ενδιαφερόμενοι σας τα έδωσαν.
     Έρχομαι τώρα σ’ ένα άλλο ζήτημα. Κύριε Κιλτίδη, έχει ανακύψει τις τελευταίες ημέρες το εξής μεγάλο θέμα. Ακούστε με σας παρακαλώ. Θα τα πείτε με τους συμβούλους σας στη συνέχεια και τον κ. Σκιαδά και τον κ. Αυγουλά που είναι, πραγματικά, εξαίρετοι. 
     Ακούστε. Έχει αρχίσει εκλεκτοί συνάδελφοι ένας διάλογος. Δεν πυροδοτείται από το Υπουργείο Αγροτικής Ανάπτυξης και Τροφίμων. Στο Υπουργείο Ανάπτυξης υπάρχει ένας προβληματισμός και το επαναφέρουν στην επικαιρότητα συχνά-πυκνά -και εδώ θα πρέπει να το ξεκαθαρίσετε, να υπάρξει μία δική σας δέσμευση- όσον αφορά το χρόνο ζωής του φρέσκου αγελαδινού γάλακτος. Κάποιοι θέλουν να το φτάσουν στις εφτά μέρες, δηλαδή να θεωρείται φρέσκο γάλα, το γάλα επτά ημερών. 
     Και επικαλούνται, εκλεκτοί συνάδελφοι του Κομμουνιστικού Κόμματος, την πρακτική που υπάρχει στις χώρες της Βορείου Ευρώπης. Αλλά εδώ δεν έχουμε τα ίδια κλιματολογικά φαινόμενα. Δηλαδή εδώ το γάλα φεύγει από τον Έβρο, πάει στην Αθήνα και ξαναγυρίζει στον Έβρο. Φανταστείτε να συμβεί κάτι τέτοιο στην Ελλάδα.
     Υπάρχουν και άλλες λύσεις, αλλά αυτό θα είναι η ταφόπλακα για την ελληνική κτηνοτροφία, δηλαδή η επιμήκυνση του χρόνου ζωής του γάλακτος. Θα πρέπει να δώσετε μια ξεκάθαρη απάντηση από το Βήμα της Βουλής, για να σταματήσουν αυτές οι φήμες που δηλητηριάζουν την περιρρέουσα ατμόσφαιρα. Εγώ θεωρώ ότι υπάρχει αντίσταση από το Υπουργείο Αγροτικής Ανάπτυξης και Τροφίμων. Θα πρέπει να το πείτε εδώ, όμως, αυτό το πράγμα.
     Κύριε Υπουργέ, θα σας δώσω και μια πληροφορία. Σχηματίστηκε εδώ και λίγο χρονικό διάστημα ο Σύνδεσμος Ελληνικής Κτηνοτροφίας, ένα νέο όργανο το οποίο έχει πολλά να προσφέρει. Οι άνθρωποι αυτοί, λοιπόν, σε διάφορες εκδηλώσεις που κάνουν για να προβάλλουν τα αιτήματά τους, το πρόγραμμα δράσης κ.λπ. λένε το εξής: «Με 700.000.000 ευρώ» –αυτοί το λένε, οι ενδιαφερόμενοι το λένε- «μπορούν να επιλυθούν τα προβλήματα του κτηνοτροφικού κλάδου σήμερα».
     Και εσείς, κύριε Υφυπουργέ, δίδετε 28.000.000.000 ευρώ στα «golden boys»! Και για τα 700.000.000 ευρώ που ζητάνε οι κτηνοτρόφοι, δεν έρχεστε να πείτε «ναι, εντάξει, πάρτε 700.000.000 ευρώ να τελειώνουμε»! Αφού οι ίδιοι λένε ότι με 700.000.000 ευρώ επιλύονται τα προβλήματα! Και γιατί δεν το κάνετε αυτό το πράγμα για να ενισχύσετε και τη ρευστότητα ή οτιδήποτε άλλο; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα μου δώσετε δύο λεπτά, κυρία Πρόεδρε, κατά τη συνήθη πρακτική που ακολουθήθηκε και για τους άλλους συναδέλφους.
     ΠΡΟΕΔΡΕΥΟΥΣΑ (Βέρα Νικολαΐδου): Συνεχίστε και προσπαθήστε να ολοκληρώσετε.
     ΑΣΤΕΡΙΟΣ ΡΟΝΤΟΥΛΗΣ: Βεβαίως. Θα ολοκληρώσω εντός τριλέπτου.
     Κύριε Υφυπουργέ, έλεγα ότι αφού έχετε και τέτοια πρεμούρα να βοηθήσετε τον κτηνοτροφικό κόσμο ή –για να το πω διαφορετικά- έχετε την πολιτική βούληση να το κάνετε, μπορείτε να κάνετε κάτι πάρα πολύ απλό, να χαρίσετε το άτοκο κτηνοτροφικό δάνειο των 300.000.000 ευρώ. Το έχω κάνει πρόταση στον εκλεκτό κύριο Υπουργό. Είπε «το συζητάμε». Ακόμα το συζητάτε; Εδώ και μήνες την είχα κάνει την πρόταση! Φθάσαμε σε οικονομική κρίση! Η Κυβέρνησή σας προσπαθεί να λάβει μέτρα ανακούφισης των ασθενέστερων οικονομικά τάξεων. Χαρίστε το αυτό το άτοκο κτηνοτροφικό δάνειο των 300.000.000 ευρώ! Μπορείτε να το κάνετε. 
     Και βεβαίως έρχομαι σε ζητήματα που αφορούν τον ΕΛ.Γ.Α.. Τώρα, πρέπει να μας πείτε τι θα γίνει με το ζήτημα της ακαρπίας και της καρπόπτωσης. Ξεκάθαρα πράγματα! Θα πάει μέσω Π.Σ.Ε.Α.; Θα πάει κατ’ εξαίρεσιν του κανονισμού μέσω ΕΛ.Γ.Α.; Τι θα γίνει; Ο κόσμος περιμένει μία απάντηση. Υπάρχει μία φήμη ότι υπέγραψε, λέει, ο Υπουργός Αγροτικής Ανάπτυξης και Τροφίμων και το θέμα κολλάει στο Υπουργείο Εθνικής Οικονομίας και Οικονομικών. 
     Θα μας πείτε τι, πραγματικά, συμβαίνει; Πρέπει να απαντήσετε. Υπέγραψε ο κ. Κοντός ή δεν υπέγραψε; Και θα πρέπει να λάβετε υπ' όψιν για την ακαρπία και την καρπόπτωση ότι πρόκειται για ένα φαινόμενο για το οποίο δεν ευθύνονται οι παραγωγοί. Οι κλιματολογικές συνθήκες ευθύνονται. Και υπάρχει και επιστημονική θεμελίωση αυτού που σας λέω. Δηλαδή οι αυξομειώσεις της θερμοκρασίας προκαλούν αυτό το φαινόμενο. Και επειδή οι κλιματολογικές συνθήκες έχουν αλλάξει, καλό είναι να προχωρήσουμε και σε μία αλλαγή του απαρχαιωμένου κανονισμού του ΕΛ.Γ.Α..
     Έρχομαι, επίσης, σ’ ένα άλλο θέμα, στο ζήτημα της παρμάρας που απασχολεί επίσης τον κτηνοτροφικό κόσμο της χώρας. Ήσασταν στη λογική –δεν ξέρω αν είστε ακόμα, θα μας το πείτε- να προχωρήσει ένα πρόγραμμα εμβολιασμών. Θα το προχωρήσετε αυτό το πράγμα; Εγώ λέω ναι, είμαι σύμφωνος. Είμαστε σύμφωνοι να το προχωρήσετε αυτό, για να μη λέει και ο κτηνοτρόφος «δεν έχω προσωπική ευθύνη». Εάν εφαρμοστεί πρόγραμμα εμβολιασμών, θα έχει προσωπική ευθύνη πλέον.
     Άρα, λοιπόν, το σκέφτεστε και αυτό! Όλο σε σκέψη είστε και τίποτα δεν γίνεται! Σας έχει φάει η περίσκεψη τέλος πάντων!
     Βεβαίως, να σας πω και κάτι άλλο για να μην καταχρώμαι το χρόνο.
     ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, σας παρακαλώ.
     ΑΣΤΕΡΙΟΣ ΡΟΝΤΟΥΛΗΣ: Κλείνω μ’ αυτό, κυρία Πρόεδρε.
     Ένα μεγάλο ζήτημα που απασχολεί τον κτηνοτροφικό κόσμο είναι η ξηρασία, κύριε Υφυπουργέ. Οι αγρότες, οι γεωργοί μας, λαμβάνουν αποζημίωση από την ξηρασία. Ο κτηνοτρόφος γιατί όχι; Δεν έχει απώλεια παραγωγής από την ξηρασία; Αυτό δεν πρέπει να συμπεριληφθεί σε κανονισμό του ΕΛ.Γ.Α.;  Ναι, πρέπει, αλλά πάλι γι’ αυτό σκέφτεστε!
     Τέλος πάντων, αυτό που θέλω να πω είναι ότι εγώ θεωρώ ότι από το Υπουργείο σας γίνεται μία προσπάθεια, αλλά είναι μεγάλα τα προβλήματα τα οποία χρονίζουν. Ή, για να το πω διαφορετικά, δεν βάζετε μαχαίρι στα μεγάλα προβλήματα. Ασχολείστε με τα μικρά, τα περιφερειακά…
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Ροντούλη, πρέπει να κλείσετε.
     ΑΣΤΕΡΙΟΣ ΡΟΝΤΟΥΛΗΣ: …και προσπαθείτε να περάσετε μία εικόνα. 
     Κι εγώ σας λέω ότι καλά την περνάτε την εικόνα, αλλά τα προβλήματα χρονίζουν, παραμένουν, διογκώνονται. Και ο κτηνοτρόφος και ο αγρότης της χώρας μας γενικά υφίστανται…
     ΠΡΟΕΔΡΕΥΟΥΣΑ (Βέρα Νικολαΐδου): Έχετε υπερβεί κατά πολύ το χρόνο σας, σας παρακαλώ.
     ΑΣΤΕΡΙΟΣ ΡΟΝΤΟΥΛΗΣ: Άρα πρέπει να κινηθείτε γρήγορα.
     Ευχαριστώ.
     (Χειροκροτήματα από την πτέρυγα του Λαϊκού Ορθόδοξου Συναγερμού)
     ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
     Το λόγο έχει ο Υφυπουργός Αγροτικής Ανάπτυξης και Τροφίμων κ. Κιλτίδης για δέκα λεπτά.
     ΑΣΤΕΡΙΟΣ ΡΟΝΤΟΥΛΗΣ: Να μας απαντήσει, όμως, ο κ. Κιλτίδης στα ερωτήματα που του θέσαμε.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε.
     Αγαπητοί συνάδελφοι και συναδέλφισσα, ειλικρινά δεν το συνηθίζω αλλά σήμερα θα παραβώ τον κανόνα μου, για να ισχύει πάντοτε όταν είναι εξαίρεση και θα απαντήσω σε κάποια αποσπασματικά ερωτήματα που τέθηκαν.
     Απουσιάζει, βεβαίως, η συναδέλφισσα κ. Αμμανατίδου, αλλά πρέπει να ξέρει ότι εξισωτική παίρνουν όλοι. Και καλό είναι συντεταγμένοι στη νομιμότητα σ’ αυτούς που δικαιούνται και οι οποίοι δεν πρέπει να «εκμεταλλεύονται» -εντός εισαγωγικών- την καλή πρόθεση της πολιτικής ηγεσίας του Υπουργείου Αγροτικής Ανάπτυξης που δίνει δέκα μήνες πριμ και καλή τη πίστει την εξισωτική να μην προβαίνει και σε δηλώσεις ο Ο.Σ.Δ.Ε.. Και αυτό είναι ένα μήνυμα προς πάσα κατεύθυνση, διότι η παρανομία δεν έχει να κάνει μόνο με μεσαία στρώματα ή φτωχά ή πλούσια, αλλά είναι καθολικό φαινόμενο. Και οφείλουμε να συμμορφωθούμε άπαντες.
     Η κ. Αμμανατίδου είπε για το Βοτανικό, που η έδρα του βρίσκεται και στην ιδιαίτερη πατρίδα μου στο Κιλκίς, στο Δήμο Κρουσίων. Και δεν ομιλούν με τα αληθινά δεδομένα. Ξεκίνησαν και εργάζονταν δύο μόνιμοι. Και οι δύο στη Θέρμη. Από το 2004 μονιμοποιήθηκαν εννιά. Ο ένας μόνο στο Βοτανικό Κήπο. Και υπήρχε και ένα πρόγραμμα δεκαεπτά εργαζομένων, νέων παιδιών, νέων επιστημόνων, κατά τη συνήθη –ξέρετε- πρακτική και τακτική των ευρωπαϊκών ενισχύσεων, Interreg και όλα αυτά. 
     Και ξέρουμε όλοι ότι αυτά τα προγράμματα γίνονται με συγκεκριμένη χρονική διάρκεια. Δεν ήταν εργαζόμενοι οι δεκαεπτά. Και, προφανώς, δεν γνωρίζετε ότι εμείς μεριμνήσαμε να υπάρχουν εργαζόμενοι από δική μας οικονομία για το προσεχές διάστημα του ενάμισι έτους και με την ψήφιση του νομοσχεδίου για το ΕΘΙΑΓΕ που σε λίγες ημέρες εισάγεται στη Βουλή, να λυθεί μια για πάντα το πρόβλημα όχι μόνο στο Βοτανικό Κήπο των Κρουσίων του Κιλκίς, αλλά σ’ ολόκληρη την επικράτεια, για να μην πάμε πάλι στο παρελθόν μια και απουσιάζουν και οι συνάδελφοι της Αξιωματικής Αντιπολίτευσης.
     Κύριε Ροντούλη, ξέρετε, η άγνοια συγχωρείται όταν ομολογείται. Η παραπληροφόρηση και η διαστρέβλωση είναι κάτι που διορθώνεται μ’ έναν ειλικρινή διάλογο κατά τη θέση και αντίθεση και την προκύπτουσα σύνθεση. Όμως όταν σπέρνεται με ανεμιστήρα ο λαϊκισμός σ’ αυτήν τη χώρα, πρέπει επιτέλους κάποτε να κλείσετε την κίνηση αυτού του ανεμιστήρα ή τουλάχιστον να έχει γνωρίσματα τα οποία να μπορεί κάποιος να τα αντιμετωπίσει. 
     Και κάποιοι –πονεμένοι, γιατί όχι;- όσοι έμειναν μ’ αυτήν τη διάσταση του παρελθόντος, συμπατριώτες μας αγρότες, να μη ζητάνε ακαρπία πριν από ένα μήνα και καρπόπτωση μετά από ένα μήνα. Να μη ζητούν ακόμη –θα σας αναφέρω την ιδιαίτερή μου πατρίδα, την κεντρική Μακεδονία- ξηρασία.
     ΑΣΤΕΡΙΟΣ ΡΟΝΤΟΥΛΗΣ: Ο Υπουργός υπέγραψε.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Προσέξτε. Λέω περιπτώσεις οι οποίες είναι καταγεγραμμένες ως αιτήματα. Και να έρχονται όπως πρέπει.
     Όσον αφορά την ξηρασία, πασχίζει ο ΕΛ.Γ.Α. με τον πρόεδρό του. Δίνουμε για την ξηρασία. Κοιτάξτε. Αν δεν βοηθήσετε όλοι να πάμε συντεταγμένα και να αναδείξουμε…
     ΑΣΤΕΡΙΟΣ ΡΟΝΤΟΥΛΗΣ: Ο κτηνοτρόφος έχει ξηρασία;
     ΠΡΟΕΔΡΕΥΟΥΣΑ (Βέρα Νικολαΐδου): Κύριε Ροντούλη, μη διακόπτετε.
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ο κτηνοτρόφος κατά τη διάσταση της παραγωγής ζωοτροφής, έχει ξηρασία.
     ΑΣΤΕΡΙΟΣ ΡΟΝΤΟΥΛΗΣ: Μα τι λέτε τώρα;
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και προφανώς δεν έχει ξηρασία κατά τη διάσταση του ζωικού κεφαλαίου.
     ΑΣΤΕΡΙΟΣ ΡΟΝΤΟΥΛΗΣ: Αυτό είπαμε λοιπόν! Μη διαστρεβλώνετε!
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Προφανώς, μάλλον κάποια άλλη επιστήμη από άλλον πλανήτη πρέπει να έρθει σ’ αυτήν τη χώρα. Έλεος! Προς Θεού! Όμως να μη ζητούμε και ξηρασία εκεί που υπάρχει υπερπαραγωγή και πασχίζουν οι νομαρχιακές αυτοδιοικήσεις να εναρμονίσουν την παραγωγή, για να μπορέσουμε να δώσουμε τις κοινοτικές ενισχύσεις! 
     Να ακουστούν οι αλήθειες σ’ αυτήν την Αίθουσα γιατί δεν υπηρετούμε κανέναν τότε!
     Αγαπητοί συνάδελφοι του Κομμουνιστικού Κόμματος και όλοι οι συνάδελφοι, ειλικρινά η ανωτέρα κριτική και επικριτική διαδικασία στο ελληνικό Κοινοβούλιο είναι η επερώτηση, με τη μορφή αυτή που φέρατε και τη συγκεκριμένη επερώτηση. Καλό θα ήταν, όμως, ειλικρινά, με όποια θεωρητική προσέγγιση και αν έρχονται τέτοιου είδους ζητήματα και η οποία είναι σεβαστή, πρωτίστως θεμιτή, να αναδεικνύονται μεγάλα ζητήματα που να λαμβάνουν υπ' όψιν κοινωνικούς μετασχηματισμούς. Αγνοεί κανένας σ’ αυτόν τον τόπο ότι έχει συμβεί μία τεράστια κοινωνική αλλαγή, ότι σε έμψυχο δυναμικό ο αγροτικός κόσμος είναι μειούμενος και έφθασε στο 10% -κατά άλλους, 11%- από το 60% και 65% που μπορεί να άγγιξε στα χρόνια του Μεσοπολέμου;
     Δεν μπορούμε να δούμε την αλλαγή της υφής στην ενασχόληση του γεωργικού επαγγέλματος; Δεν μπορούμε να δούμε ότι άλλαξε γνωρίσματα, ότι φτάνουμε και στην Ελλάδα, στην πατρίδα μας, να αυξάνεται το απασχολούμενο προσωπικό και να μειώνεται η οικογενειακή ενασχόληση; 
     Δεν γνωρίζουμε και δεν βλέπουμε την αναγκαιότητα πιθανώς ενός νέου συνδικαλισμού και προφανώς την αναγκαιότητα να έρθουν διαφορετικές απόψεις; Δεν βλέπουμε την αναγκαιότητα όχι να εφαρμοστούν απόλυτα αυτές που εμείς προτείνουμε, αλλά να εμφανιστούν, να συζητηθούν και να προκύψει συνθετικά κάτι καλύτερο; Να κατατεθούν προτάσεις για μία νέα πραγματικότητα για τη διαχείριση της γης, όπως αυτή ξεκίνησε από τη σύσταση του νεοελληνικού κράτους και μετέπειτα βήμα-βήμα άλλαξε, για να έρθουμε όλοι μαζί να συζητήσουμε τέτοια μεγάλα ζητήματα; 
     Και όσον αφορά στην Ευρωπαϊκή Ένωση επιτέλους -είναι άποψή σας- αλλά κατά το πολίτευμά μας και κατά τη συνταγματική επιταγή πορευόμαστε κατά τη συντριπτική πλειονότητα σε επιθυμία του ελληνικού λαού και η Ευρωπαϊκή Ένωση είναι μία πλέον αποδεκτή κατά δύο γενεές πραγματικότητα και ο ελληνικός λαός συμπορεύεται με τους άλλους ευρωπαϊκούς λαούς. Και καλό είναι να απεγκλωβιστείτε. Δεν είμαστε εμείς που θα σας υποδείξουμε τι πρέπει να κάνετε. 
     Και όσον αφορά αυτό το τροπάριο περί νεοφιλελεύθερης πολιτικής, η παράταξή μας, αγαπητοί φίλοι του Κομουνιστικού Κόμματος, έρχεται από πολύ παλιά. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν το λέμε εμείς αυτό. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ακούγεται ότι είμαστε το ίδιο νεοφιλελεύθεροι εμείς και το ΠΑ.ΣΟ.Κ. και συνεχώς αναμασάτε τα ίδια θέματα. 
     Η παράταξή μας, λοιπόν, έρχεται από πολύ βαθιά και έρχεται με ισχυρά ιδεολογικά γνωρίσματα και με φυσική σταθερότητα σ’ αυτήν τη ζωή, σ’ αυτόν τον πλανήτη όσο θα υπάρχουν άνθρωποι μ’ αυτά τα γνωρίσματα, που μας έδωσε η φύση και ο Θεός. Και λέμε πατρίδα, ελευθερία στη δημιουργία, κοινωνική δικαιοσύνη με νόμο και με τάξη. 
     Ε, λοιπόν, αυτός ο αγροτικός λαός που έρχεστε να υπερασπιστείτε δεν σας ανήκει, γιατί είχε και ιδιοκτησία και ήθελε και ελευθερία και ήθελε αταξική και διαταξική κοινωνία, όπως ο ομιλών, που ξεκίνησε ως αγρότης, έγινε γιατρός και θα μπορούσε εν δυνάμει να είναι και επιχειρηματίας. Αυτό είναι το μεγαλείο αυτής της παρατάξεως. Και κάποτε πρέπει να το αντιληφθείτε, αλλά εμείς δεν θα διστάζουμε να το διαλαλούμε. 
     Όσον αφορά στις πυρκαγιές και σ’ όλα αυτά που αναφέρθηκαν από εκλεκτούς συναδέλφους, δεν γνωρίζετε ότι όλες οι περιοχές έχουν κηρυχθεί αναδασωτέες; Δεν γνωρίζετε αυτήν την πραγματικότητα, που εν πολλοίς από το παρελθόν ακόμα έχει δημιουργήσει και αγκυλώσεις και προβλήματα και με ευλάβεια υπηρετούμε τη διάσταση των αναδασωτέων εκτάσεων;
      Και για πρώτη φορά, αγαπητοί συνάδελφοι, μιας και εθίγη το ζήτημα του Κτηματολογίου, Δασολογίου, θα ήθελα να πω ότι αποτελεί συνταγματική επιταγή και αυτό από το 1975. Και προφανώς, αν θέλετε, μπορείτε να μας κατηγορήσετε ότι στα πέντε χρόνια δεν κάναμε ό,τι δεν έγινε στα πενήντα.
     Ε, λοιπόν, σας πληροφορούμε ότι μέσα σε είκοσι μέρες θα δείτε για πρώτη φορά προκήρυξη δασικών χαρτών για Αττική και Χαλκιδική. Το διακήρυξα πριν από έξι μήνες πάλι σε δική σας επερώτηση και σήμερα είναι ολοκληρωμένα όλα αυτά που έπρεπε να γίνουν για να προκηρυχθούν. Και έτσι με την πράξη του Κτηματολογίου να έρθουν και να δέσουν και να μην υπάρχει πρόβλημα σ’ αυτές τις δύο μεγάλες, τουλάχιστον, ευαίσθητες περιοχές. 
     Μίλησε ο Υπουργός για 700.000.000 στην Δ΄ Προγραμματική Περίοδο για πρώτη φορά για αγροτοπεριβαλλοντικά και δασικά, δασοπονικά έργα. Για πρώτη φορά όσα δεν έγιναν ποτέ, μα ποτέ στα προηγούμενα είκοσι χρόνια σε τρεις προγραμματικές περιόδους.  
     Και επειδή ενοχοποιείτε διαρκώς και την Ευρωπαϊκή Ένωση, θα ήθελα να σας πω ότι στην Ευρωπαϊκή Ένωση –και πρέπει να το καταθέσουμε εδώ μέσα- η κοινοτική ενίσχυση επιδοτείται κατά τη διάσταση της γης. Δεν αποκλείεται ο φτωχός ή οποιοσδήποτε άλλος έχει μεγάλη περιουσία. Και πρέπει αυτή η αλήθεια, αυτή η παράμετρος, να κατατεθεί ενώπιον του ελληνικού λαού. Επιδοτείται, ενισχύεται η γη, αναλόγως τα στρέμματα που έχει ο καθένας. 
     Υπάρχει μία ακόμα διάσταση, γιατί δαιμονοποιούμε και ο ομιλών ανήκε στην ομάδα των ευρωσκεπτικιστών –και το δήλωνα δημόσια- αλλά δεν πρέπει να δαιμονοποιούμε αλήθειες οι οποίες είναι καταξιωμένες. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Παρακαλώ, κυρία Πρόεδρε, θα ήθελα για λίγο την ανοχή σας. 
     ΠΡΟΕΔΡΕΥΟΥΣΑ (Βέρα Νικολαΐδου): Θα είναι τόση όση ήταν και στους προηγούμενους. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Στον Π.Σ.Ε.Α. ξέρετε ότι ενισχύεται όχι μόνο ο κατά κύριο επάγγελμα αγρότης, αλλά και ο διαμένων εις τον τόπο όπου γίνεται η καταστροφή, ανεξαρτήτως αν είναι ή δεν είναι κατά κύριο επάγγελμα αγρότης. Αρκεί να μένει εκεί και να καλλιεργεί γη. 
     Είναι κάτι το οποίο αγνοείτε και ειλικρινώς φοβούμαι πάρα πολύ ότι η συντριπτική πλειονότης των Ελλήνων, της πολιτικής ζωής και των αγροτών δεν το γνωρίζουν. Μόνο όταν συμβαίνει κάτι για να διορθωθεί, τότε έρχεται στο προσκήνιο. 
     Για τις συντάξεις του Ο.Γ.Α., δεν γνωρίζετε ότι όχι μόνο κατά τη δική μας  περίοδο κυβερνήσεως, αλλά κατά τη συνέχεια του κράτους είναι πλέον ανταποδοτικός, αντασφαλιστικός οργανισμός ο Ο.Γ.Α. συνταξιοδοτικά; Ότι δεν έχει εκείνα τα γνωρίσματα η σύνταξη του αγρότη που είχε κατά το παρελθόν, πιθανώς με προσδιορισμό επιθέτου, όπως και να το πάρουμε, προνοιακό ή οτιδήποτε άλλο; 
     Όσον αφορά στα κέντρα αγροτικής ανάπτυξης, τριάντα ολόκληρα χρόνια υπάρχει άγνοια και παραγνώριση των αγροτών και εν γένει των γεωργών. Και μετά από πολλά χρόνια, ερχόμαστε να στήσουμε ξανά αυτές τις δομές. Ξέρουμε ότι δεν είναι εύκολο το εγχείρημα. Δεν μπορεί ξανά με νέα σύνθεση, διάσταση και πραγματικότητα σύγχρονη να στήσεις από την αρχή αυτές τις υπηρεσίες, που ερημοποιήθηκαν μαζί με την ερημοποίηση της υπαίθρου. Όμως εμείς ανασκουμπωθήκαμε και επιχειρούμε αυτό το εγχείρημα. 
     Βιολογικά προϊόντα, Π.Ο.Π., Π.Γ.Ε., παραδοσιακά ήρθαν στο προσκήνιο τα τελευταία χρόνια. Γυναικείοι συνεταιρισμοί ήρθαν στο προσκήνιο και μεγεθύνονται. Για πρώτη φορά δε πριν από λίγο καιρό, κάναμε και την πρώτη πανελλήνια έκθεσή τους στο Ζάππειο και συνεχίζεται αυτή η προσπάθεια προς πάσα κατεύθυνση. 
     Ως προς τον ΕΛ.Γ.Α., δεν γνωρίζετε πλέον το εξής; Και εσείς οι ίδιοι το ομολογείτε. Εφόσον ομολογείτε ότι 3.000.000.000 –τα αναφέρατε εσείς, εμείς δεν λέμε ακόμη αυτό το νούμερο- υπάρχουν, δεν έρχεται επομένως η πολιτεία, η Κυβέρνηση της Νέας Δημοκρατίας να κάνει αυτό που εσείς επικαλείσθε; Ότι «ναι» θα παρέχουμε στήριξη πέραν των προβλεπομένων; 
     Στο τελευταίο νομοσχέδιο για την κτηνοτροφία, κύριε Ροντούλη, και προφανώς μπορεί να υπάρχουν κάποια άλλα που πρέπει να αναδειχθούν και να συμπληρωθούν. Δεκαέξι νέοι κίνδυνοι μπήκαν στην ασφαλιστική ομάδα του ΕΛ.Γ.Α., κίνδυνοι που δεν υπήρχαν στο παρελθόν. Και προχωρούμε. Βάλαμε επιτέλους και την κτηνοτροφία, που ήταν η αδικημένη παράμετρος στη στήριξη αυτή, στο κοινωνικό δίχτυ, όπως έπρεπε. 
     Και δόξα τω Θεώ και για τον ΕΛ.Γ.Α. και για τον πρόεδρό του ακούγονται αυτά που ακούγονται στην ελληνική ύπαιθρο και νομίζω πως όποιος τα εισπράττει αντικειμενικά, καλό είναι να τα καταθέτει και αντικειμενικά εδώ. 
     Ένα τελευταίο μήνυμα είναι ότι θα υπηρετήσουμε Πατρίδα και ύπαιθρο και γεωργικό τομέα και γεωργούς που καταγόμαστε από αυτούς, με κανόνες δικαίου, ελευθερίας και νομιμότητος. 
     ΠΡΟΕΔΡΕΥΟΥΣΑ (Βέρα Νικολαΐδου): Ολοκληρώστε, κύριε Υπουργέ. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Και καλό είναι αυτού του είδους τα μηνύματα και αν υπάρχουν τέτοιου είδους φαινόμενα, καταγγείλτε τα να αναμετρηθούμε! Το έχουμε επαναλάβει από αυτό το Βήμα εκατό φορές! Καταγγείλτε τα να αναμετρηθούμε συγκεκριμένα, όπως και με το τελευταίο γεγονός με τις ελληνοποιήσεις που αναμετρηθήκαμε στα ίσια, αλλά και οτιδήποτε άλλο προκύπτει. 
     Σας ευχαριστώ. 
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
     Το λόγο έχει ο πρώτος επερωτών Βουλευτής κ. Μωραΐτης για πέντε λεπτά. 
     ΝΙΚΟΛΑΟΣ ΜΩΡΑΪΤΗΣ: Κύριε Υπουργέ, κάνατε όντως μία πολύ καλή περιγραφή για την κατάσταση που επικρατούσε πριν από το 2004. Και έτσι περίπου είναι. Μετά το 2004, αφήσατε να εννοηθεί ότι έγινε αναγέννηση, ότι έγινε αλλαγή πολιτικής και ότι ήρθε η «άνοιξη» στην ελληνική ύπαιθρο και ότι όλα πάνε καλά. 
     Καλά, κύριε Υπουργέ, πραγματικά ζείτε σ’ άλλη χώρα! Και δεν μπορώ, πραγματικά, να καταλάβω -γιατί σας παρακολουθώ και όντως επισκέπτεστε την επαρχία- πού πηγαίνετε! Μήπως, κύριε Υπουργέ, εκεί που πηγαίνετε δεν βρίσκετε αγρότες; Μήπως πηγαίνετε σε επιχειρήσεις, όπως το κάνατε και κατά την επίσκεψή σας στο Νομό Αιτωλοακαρνανίας και εκεί τα βλέπετε όλα καλά; Μάλλον έτσι πρέπει να είναι. 
     Μιλήσατε για καθυστερήσεις απορρόφησης των κονδυλίων και είναι πραγματικότητα. Όμως αυτά τα χρήματα –για εμάς- ούτως ή άλλως πηγαίνουν στους επιχειρηματίες. Ανέφερα εισηγητικά ότι στο Γ΄ Κοινοτικό Πλαίσιο Στήριξης το 90% -και σας παρακαλώ να το αντικρούσετε- πήγε στους επιχειρηματίες. Μόνο το 10% πήγε στους αγρότες. 
     Όμως, σας ρωτώ, κύριε Υφυπουργέ: Από το Δ΄ Κοινοτικό Πλαίσιο Στήριξης που είναι από το 2007-2013, έχει εκταμιευθεί έστω και 1 ευρώ; Να απαντήσετε. 
     Μιλήσατε για μεγάλα εγγειοβελτιωτικά έργα που έχουν εξαγγελθεί. Αυτά τα έργα έχουν εξαγγελθεί εδώ και είκοσι πέντε χρόνια. Τέσσερις Πρωθυπουργοί τα εξήγγειλαν. 
     Αλλά αυτά αφορούν μόνο αρδευόμενες εκτάσεις. Και σας προκαλώ να το πείτε στη δευτερολογία σας. Υπάρχει μέσα από αυτά τα προγράμματα έστω και ένα στρέμμα που δεν αρδεύεται μέχρι σήμερα; Δεν υπάρχει. Αυτή είναι  η πραγματικότητα. Ότι δεν υπάρχει ένα στρέμμα. 
     Όλα αυτά τα χρήματα αφορούν τα έργα εγγειοβελτιωτικά για αρδευόμενες εκτάσεις. Άλλωστε είναι τόσο μικρά τα κονδύλια. Είναι 100.000.000 ευρώ το χρόνο. Μόνο φέτος είναι 200.000.000 ευρώ γιατί συμπίπτει το Γ΄ και το Δ΄ Κοινοτικό Πλαίσιο Στήριξης. 
     Μίλησε ο κύριος Υπουργός για το καλπονοθευτικό σύστημα που επικρατεί στις εκλογές των συνεταιρισμών. Αυτό το έκανε το ΠΑ.ΣΟ.Κ.. Βέβαια τότε εσείς διαφωνήσατε. Το ζήτημα είναι  ότι έστω και μ' αυτό το σύστημα γίνονται σε εντεκάδες στην ΠΑ.Σ.Ε.Γ.Ε.Σ., γιατί απλούστατα αυτές οι συμβιβασμένες ηγεσίες που προκύπτουν μέσα από τις εκλογές, είναι αυτές που, πραγματικά, στηρίζουν την πολιτική σας για να περάσει  χωρίς κραδασμούς από τη φτωχομεσαία αγροτιά.
     Ο Κοινοβουλευτικός Εκπρόσωπος της Νέας Δημοκρατίας, μας είπε, τι θα γινόμασταν αν η χώρα δεν είχε ενταχθεί στην Ευρωπαϊκή Ένωση. Και εμείς απαντάμε. Ότι θα είχαμε πλεονασματικό ισοζύγιο στον αγροτικό τομέα, ότι θα είχαμε αυτάρκεια σε πολλά αγροτικά προϊόντα που είχαμε πριν την ένταξη, ότι θα παλεύαμε να ανοίξουν αγορές και όχι οι χωματερές της Ευρωπαϊκής Ένωσης, ότι θα παλεύαμε για μια άλλη πολιτική που θα υπηρετούσε τις λαϊκές ανάγκες, την φτωχή αγροτιά. Δεν θα δεχόμασταν μια πολιτική που θα τιμωρούσε τους παραγωγούς, γιατί παράγουν προϊόντα, όπως ακριβώς είπε ο κύριος Υπουργός ότι είναι κατάρα Θεού  που φέτος υπήρχε αύξηση στην παραγωγή καλαμποκιού! 
     Μας ρώτησε επίσης ο εκπρόσωπος της Νέας Δημοκρατίας -δεν κατάλαβε μάλλον την τοποθέτηση της συντρόφισσας γραμματέας του κόμματος-  εάν είμαστε υπέρ ή κατά των βιολογικών καλλιεργειών. Ασφαλώς και είμαστε υπέρ, αλλά αυτό που λέμε ξεκάθαρα, που και εσείς και το ΠΑ.ΣΟ.Κ αποπροσανατολίζετε τον κόσμο, είναι ότι αυτές οι καλλιέργειες δεν μπορούν να αντικαταστήσουν το εισόδημα που χάθηκε από την ελληνική ύπαιθρο, αυτό που, πραγματικά, εξανέμισε η δική σας πολιτική. 
     Αναφέρθηκε επίσης από τον εκπρόσωπο του ΠΑ.ΣΟ.Κ., ότι έγινε μια μείωση στα λιπάσματα, αλλά έγινε με καθυστέρηση. Βέβαια δεν μας είπε ο εκπρόσωπος του ΠΑ.ΣΟ.Κ γιατί έχει σοβαρή ευθύνη και το κόμμα του, γιατί παρέα ξεπουλήσατε τα εργοστάσια λιπασμάτων ότι πριν γίνει αυτή η μείωση του 9% στα βασικά λιπάσματα, είχε προηγηθεί μια αύξηση που άγγιζε το 300%. 
       Θέλω εδώ από αυτό το Βήμα να καταγγείλω, κάτι που σήμερα υπέπεσε στην αντίληψή μας, ότι η ένωση Άρτας νοίκιασε σε ιδιώτη για είκοσι χρόνια το εργοστάσιο τυποποίησης προϊόντων. Και επειδή και στην Άρτα διάφορες σειρήνες προσπαθούν να εμπλέξουν και το Κ.Κ.Ε., εμείς λέμε ξεκάθαρα  ότι διαφωνούμε ριζικά μ’ αυτήν την πολιτική της Ένωσης Γεωργικών Συνεταιρισμών και καλούμε τους αγρότες της Άρτας να πάρουν την τύχη στα χέρια τους. 
     Το Κ.Κ.Ε. είναι ριζικά αντίθετο μ’ αυτές τις πολιτικές. Άλλωστε το λέμε ξεκάθαρα ότι  παλεύουμε για τη συγκρότηση ενός πλατιού λαϊκού μετώπου των εργαζομένων της φτωχομεσαίας αγροτιάς, των  επαγγελματοβιοτεχνών που θα παλέψουν για την αλλαγή συσχετισμού δυνάμεων για μια άλλη πολιτική, μια πολιτική, που θα υπηρετεί τη φτωχομεσαία αγροτιά, που θα υπηρετεί τους ανθρώπους του μόχθου. 
     ΠΡΟΕΔΡΕΥΟΥΣΑ (Βέρα Νικολαϊδου):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι:
     1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου  του Υπουργείου Οικονομίας και Οικονομικών: «Ενίσχυση της ρευστότητας, της οικονομίας για την αντιμετώπιση των συνεπειών της διεθνούς χρηματοπιστωτικής κρίσης και άλλες διατάξεις».
     2. Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτών.
     Το λόγο τώρα έχει ο κ. Καραθανασόπουλος για τρία λεπτά. 
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Αναφέρθηκε και στην παρέμβασή του ο κύριος Υπουργός, αλλά και ο κύριος Υφυπουργός, για μια κοσμογονία έργων και για ένα χορό εκατομμυρίων τα οποία παρέλασαν από μπροστά μας. Όμως είναι τα ίδια τα αποτελέσματα που αμφισβητούν  την αποτελεσματικότητα και τον προσανατολισμό των ίδιων των έργων αυτών  Για παράδειγμα: Είναι ή όχι, κύριε Υπουργέ, ίδια τα στρέμματα τα οποία αρδεύονται εδώ και μία εικοσαετία και μάλιστα σε πολλές περιπτώσεις αυτά υποαρδεύονται, όπως για παράδειγμα ο κάμπος της Αργολίδας με τεράστια προβλήματα; 
     Δεύτερον ζήτημα. Είναι ή δεν είναι αποτέλεσμα των συγκεκριμένων πολιτικών επιλογών, που με συνέπεια και η σημερινή Κυβέρνηση και οι προηγούμενες του ΠΑ.ΣΟ.Κ υλοποιούν, ότι σήμερα το έλλειμμα στο αγροτικό ισοζύγιο έφθασε τα 3.000.000.000 ευρώ και ότι ουσιαστικά εισάγεται; Είναι ή δεν είναι αποτέλεσμα αυτής της πολιτικής το βίαιο ξεκλήρισμα της φτωχομεσαίας αγροτιάς; Όχι γιατί βρήκε μια καλύτερη προοπτική στα αστικά κέντρα, αλλά γιατί αναγκάστηκε να εγκαταλείψει τα χωράφια και τη γη. Με συνέπεια, λοιπόν, υλοποιείτε αυτήν την πολιτική την οποία την έχετε βρει και από το παρελθόν και συνεχίζετε να τη στηρίζετε. Για παράδειγμα δεν μπορεί τώρα κάποιος να αγανακτεί για τα ζητήματα των καρτέλ του γάλακτος όταν εκποιήθηκαν, ξεπουλήθηκαν τα συνεταιριστικά εργοστάσια και επί ΠΑ.ΣΟ.Κ και συνεχίζετε και εσείς  όπως για παράδειγμα τα εργοστάσια λιπασμάτων που είπε και ο εισηγητής μας ή όταν διατηρείτε το καθεστώς που παραλάβατε από το ΠΑ.ΣΟ.Κ για την ενεργοποίηση δικαιωμάτων, είτε για τα παρακρατήματα, είτε αυτά αφορούν το ποιοτικό παρακράτημα, είτε τη δημιουργία του εθνικού αποθεματικού. Οι κυβερνήσεις του ΠΑ.ΣΟ.Κ τα εφάρμοσαν , εσείς τα συνεχίζετε και τα  διευρύνετε. 
     Η συνέπεια αυτών ποια είναι; Προσπάθησε ο κύριος Υφυπουργός να ωραιοποιήσει την κατάσταση. Έκανε μια αγωνιώδη προσπάθεια να ωραιοποιήσει την Κ.Α.Π. και τις συνέπειες και επιπτώσεις της Ευρωπαϊκής Ένωσης.  Εμείς λέμε ότι αυτή είναι ο βασικός υπεύθυνος. Επιταχύνει τη διαδικασία ξεκληρίσματος και  σε προϊόντα τα οποία είναι  τι; Είναι ελλειμματικά στην Ευρωπαϊκή Ένωση ή παράγονται μόνο στην Ελλάδα. Η σουλτανίνα και η κορινθιακή σταφίδα που ήταν εξαγώγιμα προϊόντα, δεν οδηγούνται στην εγκατάλειψη; Και τα οποία μάλιστα απευθύνονταν σε απαιτητικές αγορές. Το φιστίκι Αιγίνης που δεν υπάρχει αλλού. Ποιο είναι το αποτέλεσμα; Ή ακόμα και ζητήματα και προϊόντα τα οποία είναι σημαντικά για τη διατροφική κατάσταση του λαού. Το ελαιόλαδο, τα αμπελοοινικά, που παρεμπιπτόντως πρόταση της κ. Μπατζελή ήταν η οδηγία για την αλλαγή στα αμπελοοινικά, που θα οδηγήσει στο ξεκλήρισμα και στην αθρόα εισαγωγή μούστου από τρίτες χώρες, για να ικανοποιηθούν οι ανάγκες και τα συμφέροντα των βιομηχάνων και των πολυεθνικών. Αυτό είναι, λοιπόν, το ζήτημα. 
     Εμείς λέμε ότι κριτήριο για τον φτωχομεσαίο αγρότη, πέρα από διακηρύξεις του οποιουδήποτε Κόμματος, πρέπει να είναι η στάση απέναντι στην Ευρωπαϊκή Ένωση  και στην Κ.Α.Π.. Αυτήν ακριβώς την πολιτική πρέπει να αμφισβητήσει με πράξεις και με έργα συνολικότερα και απειθαρχίας απέναντι σ’ αυτήν τη νομιμότητα που τον οδηγεί στο ξεκλήρισμα, αλλά και αλλαγή στον συσχετισμό δύναμης. Διαφορετικά το αύριο θα είναι πολύ πιο χειρότερο από το χθες, αν δεν πάρουμε τα μέτρα μας. 
     ΠΡΟΕΔΡΕΥΟΥΣΑ (Βέρα Νικολαϊδου): Τον λόγο έχει ο Υπουργός κ. Κοντός. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, εάν μου επιτρέπετε μια διευκρίνιση. 
     ΠΡΟΕΔΡΕΥΟΥΣΑ (Βέρα Νικολαϊδου):  Παρακαλώ. 
     ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Προφανώς για την ξηρασία μιλούσαμε περί Π.Σ.Ε.Α. και όχι περί ΕΛ.Γ.Α..  Αλλά είναι ενιαία ούτως ή άλλως σαν γνώρισμα αποζημίωσης.
     ΠΡΟΕΔΡΕΥΟΥΣΑ (Βέρα Νικολαϊδου): Καλώς, κύριε Υφυπουργέ. 
     Ορίστε, κύριε Υπουργέ, έχετε το λόγο .
     ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Είναι γεγονός, κύριοι συνάδελφοι, ότι διαφωνούμε σε πολλά πράγματα και μάλιστα η διαφωνία μας έχει και κάποιες ιδεολογικές, θα έλεγα, καταβολές. Όμως θα πρέπει σε κάποια πράγματα να συμφωνήσουμε. Δεν είναι δυνατόν να διαφωνούμε σ’ όλα. Όσο και αν λέτε, ότι ξέρετε κάτι, η «κακή» Ευρωπαϊκή Ένωση και το ένα και το άλλο … Καλώς ή κακώς 2,7 δισεκατομμύρια ευρώ άμεσες ενισχύσεις το χρόνο έρχονται από την «κακή» Ευρωπαϊκή Ένωση και στηρίζουμε τους αγρότες μας και 6.000.000.000 ευρώ έχουν προορισμό την αναγέννηση της ελληνικής υπαίθρου .
     Θέλω να μου απαντήσετε. Πρέπει  ή δεν πρέπει να γίνουν εγγειοβελτιωτικά έργα; Πρέπει να πάμε σε μεγαλύτερη αξιοποίηση και εξοικονόμηση των υδάτινων πόρων ή δεν πρέπει να πάμε; 
     Ακούστηκε προηγουμένως: Ίδια στρέμματα καλλιεργούνταν, ίδια στρέμματα καλλιεργούνται. Ναι, αλλά καλλιεργούνται χωρίς να έχουμε νερό, και να έχουμε πολύ μεγαλύτερο κόστος παραγωγής. 
     Και επειδή είπατε για την Αργολίδα. Διαφωνούμε ότι πρέπει να γίνουν τα έργα του Ανάβαλου; Διαφωνούμε ότι πρέπει να εκσυγχρονίσουμε ένα αρδευτικό δίκτυο, το οποίο εδώ και πενήντα χρόνια έχει τιναχθεί στον αέρα;
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ:  Εδώ και σαράντα χρόνια δεν γίνονται. Εξήντα χρόνια εξαγγέλλονται. 
     ΑΛΕΞΑΝΔΡΟΣ ΚΟΝΤΟΣ (Υπουργός  Αγροτικής Ανάπτυξης και Τροφίμων): Έργα σημαντικά, να μη φεύγει το νερό στη θάλασσα, να αρδεύεται όλη η περιοχή σας; Διαφωνείτε; Διαφωνείτε ή συμφωνείτε επιτέλους; Για να ξέρουν οι αγρότες της Αργολίδας ποια είναι η θέση σας, διότι δεν έχετε θέση. 
     Εκτός απ’ αυτό, άκουσα την κυρία Παπαρήγα...
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Να μην λέτε ανακρίβειες. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Με συγχωρείτε, κύριε συνάδελφε, σας διέκοψα; 
     ΠΡΟΕΔΡΕΥΟΥΣΑ (Βέρα Νικολαΐδου): Παρακαλώ μη διακόπτετε. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Άκουσα την κυρία Παπαρήγα να λέει όχι στα βιολογικά προϊόντα. Μα, είναι προχωρημένη σχέση αυτή; 
     ΝΙΚΟΛΑΟΣ ΜΩΡΑΪΤΗΣ: Δεν είναι έτσι. Δεν είναι αλήθεια. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Είναι προχωρημένη σχέση αυτή; Να λέει όχι στα περιβαλλοντικά, να λέει όχι στη νιτρορύπανση, δηλαδή να μην παίρνουν αποζημιώσεις, όταν ρίχνουν λιγότερα λιπάσματα, όταν προστατεύουν το περιβάλλον και τον αγρότη; Διότι αυτά είναι τα περιβαλλοντικά. Αυτή είναι η νιτρορύπανση. Είναι δυνατόν να λέμε όχι σε προγράμματα τα οποία προστατεύουν το περιβάλλον και τον αγρότη; 
     Και κάτι ακόμα ακούσαμε εδώ στην Αίθουσα αυτή για τα ποιοτικά παρακρατήματα, για ενεργοποίηση δικαιωμάτων. Μα δεν ξέρετε ότι το ποιοτικό παρακράτημα, επιστρέφει στον αγρότη που παράγει ποιοτικά προϊόντα με απόλυτα διαφανή τρόπο; Αυτή είναι η λογική του ποιοτικού παρακρατήματος. 
     Θέλουμε να κάνουμε την ελληνική γεωργία πιο ποιοτική; Ναι, έρχεται η Ευρωπαϊκή Ένωση και συμβάλλει, ο κρατικός προϋπολογισμός και συμβάλλει και συμφωνούν όλοι ότι θα πρέπει ένα μικρό μέρος από τις ενισχύσεις να έχει προορισμό την παραγωγή ποιοτικών προϊόντων. 
     Όσο για την ενεργοποίηση των δικαιωμάτων, άκουσα τον κ. Παπουτσή να λέει ότι 150.000.000 ευρώ το χρόνο πηγαίνουν στις συνεταιριστικές οργανώσεις για την ενεργοποίηση των δικαιωμάτων. Μα πρώτον, επί ΠΑ.ΣΟ.Κ., όπου ξεκίνησε το σύστημα, πηγαίνανε πολύ περισσότερα. Και δεύτερον, οι ίδιοι –και δεν τους τιμά αυτό- είχαν ενεργοποιήσει ογδόντα πέντε ιδιώτες γεωπόνους, έτσι ώστε την ενεργοποίηση να την κάνουν οι ιδιώτες γεωπόνοι. 
     Και κάτι που πρέπει να συμφωνήσουμε. Πρέπει να συμφωνήσουμε όλοι ότι θα πρέπει να δείξουμε ιδιαίτερη πρόνοια στους κατά κύριο επάγγελμα αγρότες, σ’ αυτούς οι οποίοι ζουν από τη γη, σ’ αυτούς οι οποίοι ζουν από τη γεωργία. Και παίρνουμε μέτρα, έτσι ώστε να στηρίξουμε τους κατά κύριο επάγγελμα αγρότες. 
     Θέτετε ένα θέμα –και σωστά το βάζετε και θα το εξετάσουμε αυτό- εάν κάποιος κατά κύριο επάγγελμα αγρότης σε μία ορεινή περιοχή, για παράδειγμα, έχει και κάποια μεροκάματα σε μία βιομηχανία ή σε κάποιον επαγγελματία, αν δουλεύει δηλαδή και έχει κάνει και κάποια άλλα μεροκάματα. Εμείς το εξετάζουμε αυτό. Κατά κύριο επάγγελμα αγρότης, είναι αυτός που το 51%, όμως, των εισοδημάτων του προέρχεται από τη γεωργία. Μπορούμε, όμως, να εξετάσουμε αυτόν που κατοικεί σε ορεινές περιοχές, σε μειονεκτικές περιοχές, μήπως και τελικά ξεφύγει από την καθαρή έννοια του όρου κατά κύριο επάγγελμα αγρότης και μπορέσουμε να τον εντάξουμε και αυτόν σε πρόγραμμα ενίσχυσης των κατά κύριο επάγγελμα αγροτών. 
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ. 
     Κύριε Υπουργέ, εάν μου επιτρέπετε, επειδή έχει καταγραφεί στα Πρακτικά...
     ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν σας τιμά και εσάς, κύριε Υπουργέ, να καταφεύγετε σε χονδροειδή ψέματα κατά του Κ.Κ.Ε.. Διαστρεβλώσατε τα λόγια της κ. Παπαρήγα και αυτό δεν σας τιμά. 
     ΠΡΟΕΔΡΕΥΟΥΣΑ (Βέρα Νικολαΐδου): Έχει καταγραφεί στα Πρακτικά ότι η κ. Παπαρήγα είπε «Όχι στα μεταλλαγμένα προϊόντα». Θα το δείτε. 
     ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Έκανε ολόκληρη ανάλυση εναντίον των περιβαλλοντικών προγραμμάτων που υλοποιεί το Υπουργείο Αγροτικής Ανάπτυξης και Τροφίμων. Και ξέρετε, επειδή όλα αυτά παρακολουθούνται, πιστεύω, από την Ευρωπαϊκή Ένωση, πρέπει να πούμε ότι αυτά υλοποιούνται με απόλυτη εφαρμογή των κανονισμών και με απόλυτη διαφάνεια. 
     ΠΡΟΕΔΡΕΥΟΥΣΑ (Βέρα Νικολαΐδου): Μπορείτε να κάνετε μία ανάγνωση των Πρακτικών και θα βεβαιωθείτε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής τριάντα μαθήτριες και μαθητές και τρεις συνοδοί-καθηγητές από το 3ο Γυμνάσιο Σπάρτης.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 27/22-10-2008, επερώτησης των Βουλευτών του Κομμουνιστικού Κόμματος Ελλάδας προς τον Υπουργό Αγροτικής Ανάπτυξης και Τροφίμων, σχετικά με την αγροτική πολιτική. 
     Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 14.03΄, λύεται η συνεδρίαση για την προσεχή Δευτέρα 10 Νοεμβρίου 2008 και ώρα 18.00΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 24/16-10-2008 επερώτησης Βουλευτών του ΠΑΣΟΚ προς τους Υπουργούς Απασχόλησης και Κοινωνικής Προστασίας και Εθνικής Παιδείας και Θρησκευμάτων, σχετικά με τις σχολές Επαγγελματικής Εκπαίδευσης και κατάρτισης Ο.Α.Ε.Δ.,  σύμφωνα με την ημερήσια διάταξη που έχει διανεμηθεί. 
     Ο ΠΡΟΕΔΡΟΣ                                                                 ΟΙ ΓΡΑΜΜΑΤΕΙΣ 
