      ΣΥΝΕΔΡΙΑΣΗ ΡΗ΄
      Παρασκευή 9 Μαΐου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2.΄Αδεια απουσίας των Βουλευτών Λάμπρου Κανελλόπουλου, Γεώργιου Αλογοσκούφη, σελ.
      3. Ανακοινώνεται ότι τη συνεδρίαση παρακολουθούν μαθητές του Γυμνασίου Καλαμωτής Χίου, του Δημοτικού Αγίου Θωμά Βοιωτίας, του Δημοτικού Πλαταιών Βοιωτίας, το 1ο και 7ο Δημοτικό Κω Δωδεκανήσου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Τρίτης 13 Μαΐου 
      2003, σελ.
      4. Συζήτηση επικαίρων ερωτήσεων:
      α) Προς τον Υπουργό Οικονομίας και Οικονομικών, σχετικά με την απώλεια των χρημάτων των μικροεπενδυτών στο Χρηματιστήριο, τις ευθύνες της Κυβέρνησης κλπ., σελ.
      β) Προς τον Υπουργό Εξωτερικών, σχετικά με τη συμμετοχή Ελλήνων διπλωματών σε σύσκεψη που πραγματοποιήθηκε στην Αβάνα της Κούβας στην αμερικανική αποστολή, τις καταγγελίες της Κουβανικής Κυβέρνησης κλπ. σελ.
      γ) Προς τον Υπουργό Ανάπτυξης, σχετικά με τη διακίνηση του Τύπου στο Νομό Ηρακλείου, σελ.
      δ) Προς τον Υπουργό Εθνικής Παιδείας και Θρησκευμάτων σχετικά με την καθυστέρηση επικύρωσης των εκλογικών αποτελεσμάτων των εκλογών αιρετών εκπροσώπων στα υπηρεσιακά συμβούλια των εκπαιδευτικών της δευτεροβάθμιας εκπαίδευσης, σελ.
      ε) Προς την Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή του νέου γηπέδου της Ποδοσφαιρικής Ανώνυμης Εταιρείας, Α.Ε.Κ. στη Φλιαδέλφεια κλπ., σελ.
      5) Συζήτηση επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με τη διεύρυνση του χάσματος στο επίπεδο ανάπτυξης στο Λεκανοπέδιο Αττικής, στη Μακεδονία και στη Θράκη, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Κατάθεση σχεδίων νόμων:
      α) Οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Ομολογιακά δάνεια, τιτλοποίηση απαιτήσεων και απαιτήσεων από ακίνητα και άλλες συναφείς διατάξεις», σελ.
      β) Οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Δικαιοσύνης και Μεταφορών και Επικοινωνιών κατέθεσαν σχέδιο νόμου: «Μητρώο μελετητών, ανάθεση και εκπόνηση μελετών και παροχή συναφών υπηρεσιών», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΙΑΝΝΙΤΣΗΣ Α., σελ.
      ΓΚΕΣΟΥΛΗΣ Ν.,σ ελ.
      ΖΗΣΗ Ρ., σελ.
      ΚΑΛΑΦΑΤΗΣ Α, σελ.
      ΚΑΛΟΣ Γ., σελ.
      ΚΕΔΙΚΟΓΛΟΥ Β., σελ.
      ΚΟΛΟΖΩΦ Ο, σελ.
      ΣΚΥΛΛΑΚΟΣ Α., σελ.
      ΦΡΑΓΚΙΑΔΟΥΛΑΚΗΣ Ε., σελ.
      ΦΩΤΙΑΔΗΣ Α., σελ.
      Β. Επί της επερώτησης:
      ΑΓΓΕΛΗΣ Α., σελ.
      ΚΑΛΑΦΑΤΗΣ Α., σελ.
      ΚΟΡΤΣΑΡΗΣ Ν., σελ.
      ΚΩΝΣΤΑΝΤΙΝΟΥ Φ., σελ.
      ΠΑΝΑΓΙΩΤΟΠΟΥΛΟΣ Γ., σελ.
      ΣΑΛΑΓΚΟΥΔΗΣ Γ., σελ.
      ΣΠΗΛΙΟΠΟΥΛΟΣ Α., σελ.
      ΧΑΪΤΙΔΗΣ Ε., σελ.
      
      ΠΡΑΚΤΙΚΑ ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Γ΄
      ΣΥΝΕΔΡΙΑΣΗ ΡΗ΄
      Παρασκευή 9 Μαΐου 2003
      
      Αθήνα, σήμερα στις 9 Μαΐου, 2003 ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 8 Μαΐου 2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΖ΄ συνεδριάσεώς του, της Πέμπτης 8 Μαΐου 2003, σε ό,τι αφορά την ψήφιση στο σύνολο του σχεδίου νόμου: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Φραγκιαδουλάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ελεύθερη διακίνηση των οχημάτων των μελών της σε όλη τη χώρα κλπ.
      2. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων διαμαρτύρεται για την αύξηση των ετησίων ασφαλίστρων.
      3. Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί την ένταξη του κλάδου των μεταφορών σε προγράμματα του Γ΄ Κ.Π.Σ.
      4. Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κ. Διαλεχτή Παπαδοπούλου, κάτοικος Αλεξανδρούπολης, ζητεί την ικανοποίηση αιτήματος της από τον ΟΓΑ.
      5. Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η κ. Ειρήνη Σταθάκη, κάτοικος Αλεξανδρούπολης, ζητεί την ικανοποίηση συνταξιοδοτικού της αιτήματος.
      6. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Τεχνικό Επιμελητήριο Ελλάδος – Τμήμα Ανατολικής Στερεάς ζητεί την αποδοχή απόψεων, όσον αφορά στις εργασίες εκπόνησης της Μελέτης Βελτίωσης Ε.Ο. Μπράλλου – Άμφισσας.
      7. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Αθανάσιος Δερμιτζάκης, αναισθησιολόγος Διευθυντής του Αναισθησιολογικού Τμήματος Μαμάτσειου Γενικού Νοσοκομείου Κοζάνης, ζητεί τη λήψη μέτρων σχετικά με τη νομιμότητα λειτουργίας ΜΑΦ στο Νοσοκομείο Κοζάνης. 
      8. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Τρίτο Περιφερειακό Σύστημα Υγείας Αττικής ζητεί την επίλυση του προβλήματος της κατάταξης Υ.Ε. Νοσοκόμων σε προσωποπαγείς θέσεις Δ.Ε.
      9. Ο Βουλευτής Λασιθίου κ. ΦΟΙΒΟΣ ΙΩΑΝΝΙΔΗΣ κατέθεσε αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Ηρακλείου ζητεί την επίλυση συνταξιοδοτικού προβλήματος των μελών του.
      10. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Δήμος Κρωπίας Αττικής διαμαρτύρεται για την αύξηση του τιμολογίου ύδρευσης της ΕΥΔΑΠ για Δήμους και Κοινότητες.
      11. Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία το Εργατοϋπαλληλικό Κέντρο Κορίνθου διαμαρτύρεται για την έλλειψη προσωπικού από τα Υποκαταστήματα του ΙΚΑ Κορίνθου και Λουτρακίου.
      12. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ με αναφορά του ζητεί την αναγνώριση πλασματικού χρόνου για συνταξιοδότηση στις ασφαλισμένες μητέρες στην περίπτωση απόκτησης παιδιών από την  1-1-2003.
      13. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσιεύματα τα οποία αναφέρονται στην επίλυση προβλημάτων των αγροτών του Νομού Ηλείας που προκλήθηκαν από τα έντονα καιρικά φαινόμενα, στην υποβάθμιση του Νοσοκομείου Αμαλιάδας από το ΠΕΣΥ, στην ανεξέλεγκτη ρύπανση του Αλφειού ποταμού από το εργοστάσιο της ΔΕΗ Μεγαλόπολης κλπ.
      14. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία οι Σύλλογοι Σεισμοπαθών Νομού Αττικής ζητούν τη λήψη μέτρων άμεσης ανακούφισης των σεισμοπαθών μελών τους.
      15. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Διοικητής του Γενικού Νοσοκομείου Ιεράπετρας Λασιθίου αναφέρεται στα χρέη του ΟΓΑ προς το Νοσοκομείο.
      16. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου ζητεί τη λειτουργία Μουσικού Γυμνασίου στην Ιεράπετρα Λασιθίου.
      17. Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Εργαζόμενοι στο Πνευματικό Κέντρο του Δήμου Χαϊδαρίου Αττικής ζητούν να τους χορηγηθούν ένσημα για τη συνταξιοδότησή τους.
      18. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ένωση Προσωπικού Λιμενικού Σώματος Χίου – Σάμου ζητεί την ικανοποίηση θεσμικών και οικονομικών αιτημάτων των μελών της.
      19. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Λουτρόπολης Θέρμης Λέσβου ζητεί οικονομική ενίσχυση για την αποκατάσταση των ζημιών που προκάλεσε η κακοκαιρία στην περιοχή του.
      20. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ένωση Θαλαμηπόλων Εμπορικού Ναυτικού ζητεί την απομάκρυνση των αλλοδαπών από όλα τα ελληνικά επιβατηγά πλοία.
      21. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία η Πανελλήνια Ένωση Επαγγελματιών Πιλότων Πολιτικής Αεροπορίας ζητεί να απεμπλακεί η Πολεμική Αεροπορία από τις αεροπορικές δραστηριότητες κοινωνικού ενδιαφέροντος.
      22. Ο Γ΄ Αντιπρόεδρος της Βουλής και Βουλευτής Περιφέρειας Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την κάλυψη των ελλειμμάτων του ΤΑΠ-ΟΤΕ από το Δημόσιο.
      23. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την κάλυψη των ελλειμμάτων του ΤΑΠ-ΟΤΕ από το Δημόσιο.
      24. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Θεστιέων Αιτωλ/νίας ζητεί τη χρηματοδότηση των δαπανών λειτουργίας των δημοτικών παιδικών σταθμών του.
      25. Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Σύνδεσμος Ελλήνων Ομογενών Νομού Δελφίνου – Αγίων Σαράντα Βορείου Ηπείρου ζητεί να δοθεί η ελληνική υπηκοότητα στα μέλη του.
      26. Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Λεμβούχων Πόρου – Γαλατά «ΑΓΙΟΣ ΝΙΚΟΛΑΟΣ» ζητεί να ασφαλισθούν  μέλη του στον ΟΓΑ.
      27. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την κάλυψη των ελλειμμάτων του ΤΑΠ-ΟΤΕ από το Δημόσιο.
      28. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Δήμαρχος Περάματος ζητεί την ίδρυση Λιμενικού Ταμείου στο Δήμο Περάματος.
      29. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία η Πανελλήνια Ένωση Οικοδομικών Συνεταιρισμών ζητεί τη λήψη μέτρων για την προστασία και ανάπτυξη  των οικοδομικών συνεταιρισμών.
      30. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στην ανεπάρκεια των πιστώσεων που εδόθησαν για την αποκατάσταση των ζημιών από την κακοκαιρία.
      31. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας που αφορά στην περικοπή των πιστώσεων στις Νομαρχιακές Αυτοδιοικήσεις.
      32. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος  Σκιλλούντος Νομού Ηλείας ζητεί την αποκατάσταση ζημιών από την κακοκαιρία σε περιοχές του Δήμου Σκιλλούντος.
      33. Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Δασκάλων και Νηπιαγωγών Τριφυλίας ζητεί την προαγωγή του 2ου Δημοτικού Σχολείου Κυπαρισσίας από 10θέσιο 12θέσιο.
      34. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία  ο Δήμος Ζάρακα Νομού Λακωνίας ζητεί την ακτοπλοϊκή σύνδεση της Ανατολικής και Νότιας  Πελοποννήσου με τον Πειραιά και τα νησιά του Αργοσαρωνικού.
      35. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Σύλλογος Επιστημονικού Υγειονομικού Προσωπικού ΙΚΑ Νομού Λακωνίας ζητεί την επίλυση προβλήματος που αφορά στη φορολογική μεταχείριση των συμβασιούχων γιατρών του ΙΚΑ.
      36. Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία ο Δήμαρχος Κορωπίου Αττικής διαμαρτύρεται για την αύξηση του τιμολογίου της ΕΥΔΑΠ στους Δήμους και Κοινότητες.
      37. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Ιωάννης Τσαλαβούτας, έμπορος κάτοικος Νεάπολης Βοϊών Λακωνίας, ζητεί την επίλυση επαγγελματικού του προβλήματος.
      38. Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Νομαρχιακή Αυτοδιοίκηση Λακωνίας διαμαρτύρεται για την κατάργηση περιφερειακών διευθύνσεων οικονομικής επιθεώρησης.
      39. Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε δημοσίευμα εφημερίδας που αφορά προβλήματα του κλάδου των χωματουργών.
      40. Ο Βουλευτής Αττικής κ. ΓΕΩΡΓΙΟΣ ΒΛΑΧΟΣ κατέθεσε αναφορά με την οποία η Νομαρχιακή Αυτοδιοίκηση Δυτικής Αττικής ζητεί την αναστολή έκδοσης οικοδομικών αδειών, στην παραλία Ελευσίνας.
      41. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αποζημιώσεις τις οποίες διεκδικούν οι ελαιοπαραγωγοί.
      42. Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύνδεσμος Ελαιουργών Νομού Ηρακλείου ζητεί την επίλυση του προβλήματος της κυκλοφορίας Φ.Ι.Χ. αυτοκινήτων ελαιουργικής χρήσης.
      43. Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Οργάνωση της Νέας Δημοκρατίας στη Μήλο ζητεί την κάλυψη του Υποκαταστήματος ΙΚΑ Μήλου με υγειονομικό προσωπικό.
      44. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο Σύλλογος Σεισμοπαθών Καταυλισμού Νίκαιας «ΕΠΑΝΟΡΘΩΣΗ» ζητεί την επίλυση προβλημάτων που απασχολούν τους σεισμόπληκτους.
      45. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή δρόμου σύνδεσης της Καρύστου με Αγ. Δημήτριο και Καλλιανό του Δήμου Μαρμαρίου Εύβοιας.
      46. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση των συντάξεων του ΤΕΒΕ.
      47. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων υποδομής στο Δήμο Ν. Καρυστίας Εύβοιας.
      48. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Λιμενικό Ταμείο Σκύρου ζητεί την αποκατάσταση του κρηπιδώματος της παραλιακής οδού του λιμένα Λιναριάς Σκύρου.
      49. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την επισκευή ζημιών λόγω κατολισθήσεων και καθιζήσεων στα επαρχιακό οδικά δίκτυα της περιοχής του που προκλήθηκαν από έντονες βροχοπτώσεις και χιονοπτώσεις.
      50. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την επισκευή του οδικού δικτύου της περιοχής του που καταστράφηκε από την πρόσφατη κακοκαιρία.
      51. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύλλογος Εποχιακών Πυροσβεστών Νομού Ηρακλείου διαμαρτύρεται για τις διατάξεις επικείμενου νομοσχεδίου που αφορούν στον κλάδο τους.
      52. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αιτήματα των φυλάκων αρχαιοτήτων.
      53. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα των κτηνοτρόφων και πτηνοτρόφων για ρύθμιση χρεών.
      54. Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στη διάθεση τούρκικων κηπευτικών στην Κεντρική Λαχαναγορά Αθηνών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 2420/4-11-02, 2424/4-11-2002 και 2454/5-11-2002 ερωτήσεις δόθηκε με το υπ’ αριθμ. 443/444/446/15-11-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση των με αριθμών 2420/04-11-2002, 2424/04-11-2002 και 2454/05-11-2002 εγγράφων σας, με τα οποία μας διαβιβάστηκαν ερωτήσεις των Βουλευτών κυρίων Γ. Καλού, Β. Μιχαλολιάκου και Π. Μελά αντίστοιχα, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Η παροχή υπηρεσιών θαλάσσιων μεταφορών είναι από 01/11/2002 ελεύθερη σύμφωνα με το ν. 2932/2001 (Α 145). Για την τακτική δρομολόγηση, ο πλοιοκτήτης, υποβάλλει στο ΥΕΝ δήλωση, στην οποία αναγράφονται μεταξύ των άλλων τα στοιχεία προσδιορισμού του πλοίου, τα δρομολόγια που θα εκτελεί σε συγκεκριμένη γραμμή ή γραμμές του δικτύου, οι λιμένες αφετηρίας, τελικού προορισμού και ενδιάμεσοι, κατά σειρά προσέγγισης καθώς και οι ημέρες και ώρες απόπλου και κατάπλου του πλοίου από και σε αυτούς.
      2. Η «ΕΛΛΑΣ ΦΛAΪNΓΚ ΝΤΟΛΦΙΝΣ» υπέβαλλε πρόγραμμα δρομολογίων για τις γραμμές Πειραιά - νησιών Αργοσαρωνικού από 01/11/2002, στο οποίο συμπεριλαμβανόταν η προσέγγιση επιβατηγών -οχηματαγωγών πλοίων σε Ύδρα- Σπέτσες μόνο Σάββατο - Κυριακή. Εντούτοις, με απόφαση του Υπουργού Εμπορικής Ναυτιλίας, μετά από εισήγηση του Συμβουλίου, Ακτοπλοϊκών Συγκοινωνιών, επιβλήθηκε υποχρέωση δημόσιας υπηρεσίας στα ήδη δρομολογημένα επιβατηγά -οχηματαγωγά πλοία για την εκτέλεση δύο επιπλέον προσεγγίσεων στην Ύδρα (Δευτέρα - Παρασκευή) και μιας επιπλέον στις Σπέτσες (Παρασκευή). Εκτός αυτών, η Ύδρα και οι Σπέτσες εξυπηρετούνται από 01/11/2002 και με είκοσι οκτώ δρομολόγια την εβδομάδα επιβατηγών -ταχύπλοων πλοίων από τον Πειραιά. Εξάλλου, οι Σπέτσες εξυπηρετούνται καθημερινά και με τέσσερα δρομολόγια επιβατηγών οχηματαγωγών πλοίων ανοικτού τύπου από την Κόστα Πελoπoννήσoυ.
      3. Πέραν των ανωτέρω, όταν προκύπτουν αυξημένες συγκοινωνιακές ανάγκες, μετά από συνεννόηση με την πλοιοκτήτρια εταιρεία, εγκρίνεται η εκτέλεση επιπλέον προσεγγίσεων όπως έγινε και στην περίπτωση της 13ης και 14ης Νοεμβρίου με την έγκριση προέκτασης δύο δρομολογίων από Πειραιά σε Ύδρα λόγω τοπικής εορτής.
      4. Με την ευκαιρία αυτή, σας ενημερώνουμε ότι για τους μόνιμους κατοίκους των νησιών με πληθυσμό κάτω των 3100 κατοίκων, όπως και η Ύδρα, με απόφαση του Υπουργού Εμπορικής Ναυτιλίας χορηγείται έκπτωση 50% στις τιμές των εισιτηρίων επιβατών.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      2. Στην με αριθμό 2410/1-11-02 ερώτηση δόθηκε με το υπ’ αριθμ. 209377/1423/12-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμό 2410/1-11-02 ερώτησης του Βουλευτή κ. Κ. Τσιπλάκη, σας ενημερώνουμε ότι αρμόδιο να απαντήσει είναι το Υπουργείο Ανάπτυξης – Διεύθυνση Πετρελαϊκής πολιτικής, Τμήμα Εποπτείας Φορέων, όπου και αποστέλλεται.
      Ο Υπουργός
      ΝΙΚΟΣ ΧΡΙΣΤΟΔΟΥΛΑΚΗΣ»
      3. Στην με αριθμό 2400/1-11-02 ερώτηση δόθηκε με το υπ’ αριθμ. 3153/5432/8-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2400/1-11-02 ερώτησης, που κατέθεσε ο Βουλευτής κ. Σπήλιος Σπηλιωτόπουλος με θέμα την αναφορά στο εγχειρίδιο του ICAO των ελληνικών μέσων έρευνας και διάσωσης (SAR) στο χώρο του Αιγαίου, σας γνωρίζουμε ότι το εν λόγω ζήτημα αποτελεί αρμοδιότητα της Υπηρεσίας Πολιτικής Αεροπορίας (ΥΠΑ), η οποία υπάγεται στο συνερωτώμενο Υπουργείο Μεταφορών και Επικοινωνιών.
      Το ΥΠΕΘΑ, στα πλαίσια της συνεργασίας του με τα συνερωτώμενα Υπουργεία, έχει διαπιστώσει μέσω του Γενικού Επιτελείου Αεροπορίας (ΓΕΑ) τις θέσεις του, όσον αφορά την πρόταση του ICAO, προκειμένου να ληφθούν υπόψη κατά το χειρισμό του θέματος και να καλυφθούν οι εθνικές μας θέσεις.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      4 Στην με αριθμό 2388/31-10-02 ερώτηση δόθηκε με το υπ’ αριθμ. 3151/5426 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2388/31-10-02 ερώτησης, που κατέθεσε ο Βουλευτής κ. Σπήλιος Σπηλιωτόπουλος με θέμα το πρωτόκολλο συνεργασίας για την εναέρια κυκλοφορία μεταξύ Ελλάδας, Αλβανίας και FYROM, σας γνωρίζουμε ότι το εν λόγω ζήτημα ανήκει κατά κύριο λόγο στην αρμοδιότητα της Υπηρεσίας Πολιτικής Αεροπορίας (ΥΠΑ), η οποία υπάγεται στο συνερωτώμενο Υπουργείο Μεταφορών και Επικοινωνιών.
      Το ΥΠΕΘΑ, μέσω της αρμόδιας Υπηρεσίας του Γενικού Επιτελείου Αεροπορίας (ΓΕΑ), στα πλαίσια της συνεργασίας – συντονισμού και με σκοπό τη διασφάλιση των εθνικών θέσεων για τις επιχειρήσεις αεράμυνας, προωθεί πάντοτε προς το ΥΠΕΞ και την ΥΠΑ τις προτάσεις του για όλα τα θέματα που αφορούν το εναέριο χώρο, γεγονός που έπραξε και τη συγκεκριμένη περίπτωση.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      5. Στην με αριθμό 2350/31-10-02 ερώτηση δόθηκε με το υπ’ αριθμ. 441/15-11-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2350/31-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μελά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Στο κτίριο της οδού Φιλελλήνων 2 στον Πειραιά, στεγάζονται πράγματι ορισμένες από τις Υπηρεσίες του Κεντρικού Λιμεναρχείου Πειραιά.
      2. Το Υπουργείο Εμπορικής Ναυτιλίας, στο πλαίσιο της αναβάθμισης της ποιότητας των παρεχόμενων υπηρεσιών προς τους πολίτες και της βελτίωσης του περιβάλλοντος εργασίας του προσωπικού του, αποφάσισε να μεταστεγάσει τις εν λόγω Υπηρεσίες στο κτίριο του παλαιού τελωνείου (δίπλα από το κεντρικό κτίριο του Κεντρικού Λιμεναρχείου) που του παραχωρήθηκε από τον Οργανισμό Λιμένα Πειραιά. Ήδη στο κτίριο αυτό έχουν ξεκινήσει οι εργασίες επισκευής και ανακαίνισης, προϋπολογισμού 731.214 ευρώ οι οποίες εκτελούνται υπό την επίβλεψη της Νομαρχιακής Αυτοδιοίκησης Πειραιά/Διεύθυνση Τεχνικών Υπηρεσιών. Οι εργασίες αυτές προβλέπεται να ολοκληρωθούν κατά τον προσεχή Μάρτιο, οπότε και θα πραγματοποιηθεί η μεταστέγαση.
      3. Το προσωπικό που υπηρετεί στις Υπηρεσίες που στεγάζονται στο κτίριο της οδού Φιλελλήνων υπάγεται στο Κεντρικό Λιμεναρχείο Πειραιά και ορίζεται με ημερήσια διαταγή του Κεντρικού Λιμενάρχη ανάλογα με τις υπηρεσιακές ανάγκες. Πέραν των ανωτέρω και για την καλλίτερη εξυπηρέτηση των πολιτών, το Κεντρικό Λιμεναρχείο θα ενισχυθεί με επιπλέον προσωπικό μετά και την αποφοίτηση των πεντακοσίων δόκιμων Λιμενοφυλάκων και των τριάντα επτά δόκιμων Σημαιοφόρων Λ.Σ. που φοιτούν ήδη στις παραγωγικές σχολές Λ.Σ.
      4. Τέλος από την αρμόδια Διεύθυνση του ΥΕΝ έχουν διατεθεί στο Κεντρικό Λιμεναρχείο Πειραιά (εκτός των Λιμενικών Τμημάτων) 31 προσωπικοί υπολογιστές, η κατανομή των οποίων γίνεται στις κατά τόπους Υπηρεσίες και Γραφεία ανάλογα με τις υπηρεσιακές ανάγκες.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      6. Στην με αριθμό 2332/30-10-02 ερώτηση δόθηκε με το υπ’ αριθμ. 3149/5423/8-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της με αριθμό 2332/30-10-2002 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την οικονομική κατάσταση του Μετοχικού Ταμείου Αεροπορίας, καθώς και των λοιπών Μετοχικών Ταμείων των ΕΔ, σας γνωρίζουμε τα εξής:
      Κατά τη συζήτηση του Π/Υ έτους 2002 αποφασίσθηκε, από τους Υπουργούς Οικονομίας και Οικονομικών και Εθνικής Άμυνας, η αντιμετώπιση του θέματος της κατάργησης πόρων των Μετοχικών Ταμείων των ΕΔ ή της εισαγωγής τους στον Κρατικό Π/Υ, κατ΄ εφαρμογή των άρθρων 34 και 35 του ν. 2873/00, από τις πιστώσεις του ΕΜΠΑΕ.
      Πρόσφατα, το ΥΠΕΘΑ, προς επίλυση του θέματος, προώθησε τροπολογία νόμου, για την αναπλήρωση των καταργημένων πόρων με διάθεση ποσού σε ποσοστό επί των εγγεγραμμένων πιστώσεων του εκτελούμενου κάθε φορά τακτικού Π/Υ, πλην αποδοχών, του ΥΠΕΘΑ, με βάση τα απολογιστικά στοιχεία των φορέων αυτών και την αναλογιστική μελέτη βιωσιμότητάς τους.
      Η ανωτέρω τροπολογία νόμου βρίσκεται σ' εκκρεμότητα στο Υπουργείο Οικονομίας και Οικονομικών.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      7. Στην με αριθμό 2317/30-10-02 ερώτηση δόθηκε με το υπ’ αριθμ. 440/15-11-02 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 2317/30-10-2002 εγγράφου σας, με το οποίο μας διαβιβάστηκε ερώτηση του Βουλευτή κ. Π. Μαντούβαλου που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από το Γενικό Επιθεωρητή του Λιμενικού Σώματος (Λ.Σ.) διενεργείται ένορκη διοικητική εξέταση προς εξακρίβωση των διαλαμβανομένων στα σχετικά με το θέμα εντάλματα του Τακτικού Ανακριτή καθώς και των επίκαιρων δημοσιευμάτων. Με την υποβολή του πορίσματος θα ληφθούν από την αρμόδια Υπηρεσία του ΥΕΝ οι δέουσες αποφάσεις.
      2. Όσοι από το προσωπικό της Μονάδας Υποβρυχίων Αποστολών Λ.Σ. εμπλέκονται, απομακρύνθηκαν από την Υπηρεσία τους και τέθηκαν στη διάθεση του Υπουργείου, ο δε Αρχιπλοίαρχος Λ.Σ. Κολιτσόπουλος Γ. μετατέθηκε σε άλλη Υπηρεσία.
      3. Την ποινική υπόθεση χειρίζεται ο 11ος Τακτικός Ανακριτής του Πρωτοδικείου Αθηνών και μέχρι σήμερα δεν μας έχει γνωστοποιηθεί η έκδοση βουλεύματος.
      Ο Υπουργός
      ΓΙΩΡΓΟΣ ΑΝΩΜΕΡΙΤΗΣ»
      8. Στην με αριθμό 2299/29-10-02 ερώτηση δόθηκε με το υπ΄ αριθμ. 3148/5422 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 2299/29-10-2002 ερώτησης, που κατέθεσε ο Βουλευτής κ. Γεώργιος Αμπατζόγλου, με θέμα τη χρήση βιολογικών και χημικών όπλων και ειδικότερα εάν η Ελλάδα προτίθεται να αναπτύξει όπλα «εσωτερικής καταστολής», όμοια με εκείνα που χρησιμοποιήθηκαν πρόσφατα στη Μόσχα, σας γνωρίζουμε τα εξής:
     Τονίζεται, ότι στην αποστολή των Ενόπλων Δυνάμεων όπως αυτή προσδιορίζεται από το Σύνταγμα και την κείμενη νομοθεσία, δεν συμπεριλαμβάνεται η έννοια της «εσωτερικής καταστολής».
     Περαιτέρω, η Ελλάδα, σεβόμενη τις διεθνείς υποχρεώσεις που έχει και οι οποίες απορρέουν από τις διεθνείς συνθήκες που έχει υπογράψει, δεν αναπτύσσει, ούτε αποθηκεύει χημικά όπλα, ενώ παράλληλα καταβάλει σε διπλωματικό επίπεδο προσπάθειες για περιορισμό αυτών.
     Στον σχεδιασμό των Ενόπλων Δυνάμεων δεν υπάρχει σκέψη ή πρόβλεψη για χρήση τέτοιων όπλων, παρά μόνο η προστασία του προσωπικού σε περίπτωση χρησιμοποίησής τους από έναν ενδεχόμενο αντίπαλο.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      9. Στην με αριθμό 2299/29-10-02 ερώτηση δόθηκε με το υπ΄ αριθμ. 4305/12-11-02 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Αναφορικά με την ερώτηση με αριθμό 2299/29-10-2002 που κατατέθηκε στη Βουλή από το Βουλευτή κ Γ. Αμπατζόγλου, σχετικά με την χρήση βιολογικών και χημικών όπλων, σας γνωρίζουμε ότι αρμόδια να σας απαντήσουν είναι τα συνερωτούμενα Υπουργεία.
     Αντίγραφο του παρόντος με συνημμένη την Ερώτηση 2299/29-10-2002 του Βουλευτή κ. Γ. Αμπατζόγλου αποστέλλεται στο Υπουργείο Εξωτερικών ως εποπτεύουσας αρχής της Εθνικής Αρχής Χημικών Όπλων (ΕΘ.Α.Χ.Ο).
     Ο Υφυπουργός
     ΛΑΜΠΡΟΣ ΠΑΠΑΔΗΜΑΣ
      10. Στην με αριθμό 2293/29-10-02 ερώτηση δόθηκε με το υπ΄ αριθμ. Β- 2033/15-11-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό πρωτ. 2293Ι29-10-02 που κατέθεσε στη Βουλή ο Βουλευτής κ. Γεώργιος. Καλαντζής, σύμφωνα και με το αριθμ. πρωτ. ΠΔΣ & ΔΣ/938/05-11-02 έγγραφο της Ολυμπιακής Αεροπορίας, σας πληροφορούμε τα παρακάτω:
     1. Τα κριτήρια για την αναστολή της γραμμής είναι οικονομικά.
     Το συγκεκριμένο δρομολόγιο της Ο.Α. προς και από την Αυστραλία, είναι ζημιογόνο επί σειρά ετών. Η ζημιά, παρόλη την πληρότητά του, ανέρχεται στο ποσό των 32 εκατομμυρίων Ευρώ (11 δις δρχ.) ετησίως.
     Η αναστολή του κρίθηκε επιβεβλημένη, στα πλαίσια της προσπάθειας η οποία καταβάλλεται για την ορθολογικοποίηση της οργάνωσης και λειτουργίας της Εταιρείας, με στόχο την βιωσιμότητά της, η οποία και απαιτεί δραστική περιστολή των σημαντικών ελλειμμάτων της. Μέσα σ' αυτά, εντάσσονται και τα ελλείμματα τα οποία δημιουργεί η συγκεκριμένη γραμμή.
     2. Ο οικονομικός απολογισμός για τα τελευταία 3 και πλέον έτη, είναι ως ανωτέρω, δηλαδή απώλειες της τάξης των 88 εκατομμυρίων Ευρώ (30 δις δρχ.) περίπου.
     3. Στην προσπάθεια διατήρησης της γραμμής, εξαντλήθηκαν όλες οι τεχνικοοικονομικές δυνατότητες, χωρίς όμως αποτέλεσμα. Η οικονομία της γραμμής είναι δυστυχώς τέτοια που δεν προσφέρει σημαντικές εναλλακτικές λύσεις. Δεν είναι τυχαίο το γεγονός ότι, μεγάλες αεροπορικές εταιρείες όπως Lufthansa, Αir Fnance ,Alitalia κλπ. έχουν διακόψει την εκμετάλλευσή της.
     Ο Υπουργός
     ΧΡΙΣΤΟΣ ΒΕΡΕΛΗΣ»
      11. Στην με αριθμό 2289/29-10-02 ερώτηση δόθηκε με το υπ΄ αριθμ. 13957/13-11-02 έγγραφο από τον Υπουργό Οικονομίας και Οικονομικών η ακόλουθη απάντηση:
     «Σε απάντηση του με αριθμό 2289/29-10-02 σχετικού εγγράφου της Βουλευτού κ. Έλσας Παπαδημητρίου, σας γνωρίζουμε ότι, μετά από συντονισμένες ενέργειες της ΕΣΥΕ και των Υπηρεσιών του Υπουργείου Οικονομίας και Οικονομικών, οι καθυστερήσεις στην αποστολή των στατιστικών στοιχείων για το ενδοκοινοτικό και εξωκοινοτικό εμπόριο έχουν ήδη περιοριστεί σημαντικά (στον ένα μήνα περίπου), και αναμένεται να εκλείψουν με την ανακοίνωση των στατιστικών στοιχείων για τον Οκτώβριο 2002.
     Ο Υπουργός
     Ν. ΧΡΙΣΤΟΥΔΟΥΛΑΚΗΣ»
      12. Στην με αριθμό 2286/29-10-02 ερώτηση δόθηκε με το υπ΄ αριθμ. 15864/14-11-02 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην με αριθμό 2286/29-10-02 ερώτηση που κατέθεσε στη Βουλή των Ελλήνων ο Βουλευτής κ. Π. Παυλόπoυλoς, σας γνωρίζουμε ότι αρμόδιο να απαντήσει είναι το Υπουργείο Εργασίας και Κοινωνικών Ασφαλίσεων, στο οποίο διαβιβάζουμε την εν λόγω ερώτηση. 
      Ο Υπουργός
      Α. ΤΣΟΧΑΤΖΟΠΟΥΛΟΣ»
      13. Στην με αριθμό 2283/29-10-02 ερώτηση δόθηκε με το υπ΄ αριθμ. 1091493/41/14-11-02 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της με αριθμό 2283/29.10.02 ερώτησης που κατέθεσε ο Βουλευτής κ. Ηλίας Kαλλιώρας σχετικά με το ανωτέρω θέμα, σας γνωρίζουμε τα εξής:
     Α. 1. Όπως είναι γνωστό πρόσφατα η Επιτροπή της Ευρωπαϊκής Ένωσης έδωσε στη δημοσιότητα μια ανακοίνωση προς το Συμβούλιο και το Ευρωπαϊκό Κοινοβούλιο για τη φορολογία των επιβατικών αυτοκινήτων στην Ευρωπαϊκή Ένωση - επιλογές για δράση σε εθνικό και κοινοτικό επίπεδο.
     Τα βασικά συμπεράσματα της ανακοίνωσης αυτής επικεντρώνονται:
     α) στην κατάργηση των φορολογικών εμποδίων στην εσωτερική αγoρά για τα επιβατικά αυτοκίνητα και
     β) στη θέσπιση φορολογικών μέτρων ως μέσο για τη μείωση των εκπομπών CO2 των αυτοκινήτων.
     Συνιστάται δηλαδή η σταδιακή κατάργηση των τελών ταξινόμησης μέσα στα προσεχή 5 ως 10 έτη και η σταδιακή επίσης μεταφορά των τελών αυτών στη χρήση, δηλαδή στα τέλη κυκλοφορίας και στη φορολογία των καυσίμων, καθώς και η αναδιάρθρωση της βάσης επιβολής των φόρων ώστε η επιβάρυνση να βασίζεται 	στις εκπομπές C02 με στόχο την προστασία του περιβάλλοντος.
     2. Η ανακοίνωση αυτή μελετάται ήδη από τις αρμόδιες υπηρεσίες του Υπουργείου σε συνδυασμό και με τις προτάσεις της Επιτροπής για την αναμόρφωση του Φορολογικού Συστήματος της χώρας και τις θέσεις των ενδιαφερομένων φορέων . στα πλαίσια	του κοινωνικού διαλόγου, προκειμένου να ληφθούν σχετικές αποφάσεις.
     3. Το θέμα της φορολογικής μεταχείρισης των επιβατικών αυτοκινήτων μεγάλου κυβισμού (άνω των 1800 cc) έχει κριθεί και με σχετικές αποφάσεις του Δικαστηρίου των Ευρωπαϊκών Κοινοτήτων (ΔΕΚ) ως απολύτως συμβατό με το κοινοτικό δίκαιο και επομένως δεν υπάρχει θέμα προσφυγής της Επιτροπής στο ΔΕΚ.
     Β.- Οι ρυθμίσεις ως προς τα τέλη κυκλοφορίας των αυτοκινήτων οχημάτων, για να αναπληρωθούν τα έσοδα που θα απωλέσει το Δημόσιο από την μείωση ή μη του τέλους ταξινόμησης θα εξαρτηθούν από τις τελικές ρυθμίσεις που ενδεχομένως θα γίνουν ως προς το τέλος ταξινόμησης και από την ανάγκη αναπλήρωσης ή μη των εσόδων του Δημοσίου μέσω των τελών κυκλοφορίας για τα αυτοκίνητα, τα οποία θα υπαχθούν στο μειωμένο τέλος ταξινόμησης.
     Ο Υφυπουργός
     ΑΠ. ΦΩΤΙΑΔΗΣ»
      14. Στην με αριθμό 2278/25-10-02 ερώτηση δόθηκε με το υπ΄ αριθμ. 3147/5418/8-11-02 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της με αριθμό 2278/5-10-2002 ερώτησης, που κατέθεσε ο Βουλευτής κ. Σταύρος Καλογιάννης με θέμα τον εντοπισμό και την εναπόθεση των οστών των Ελλήνων πεσόντων κατά τον Ελληνοϊταλικό πόλεμο του 1940-41 σε Ελληνικά νεκροταφεία, σας γνωρίζουμε τα εξής:
     Το ΥΠΕΘΑ βρίσκεται για εν λόγω ζήτημα σε συνεργασία με τον ΑΚΑΜ Τιράνων. Παράλληλα, έχει διαβιβάσει (Οκτ. ΄97) στον ΑΚΑΜ Τιράνων, ονομαστική κατάσταση των πεσόντων Αξιωματικών και οπλιτών κατά τον Ελληνοϊταλικό πόλεμο του 1940-41, καθώς και τα σχεδιαγράμματα των επιχειρήσεων που διεξήχθησαν κατά τη διάρκεια του πολέμου προς διευκόλυνση των απαιτούμενων ενεργειών ανεύρεσης.
     Επιπλέον σας γνωρίζουμε, ότι οι πλησιέστεροι συγγενείς των παραπάνω πεσόντων αφού υποβάλλουν σχετική αίτηση, ενημερώνονται εγγράφως μετά από έρευνα που διενεργεί ο ΑΚΑΜ Τιράνων, εάν έχουν βρεθεί ή όχι τα οστά των συγγενικών τους προσώπων. Κατά την πρόσφατη επιμνημόσυνη δέηση της 28ης Οκτωβρίου και την απόδοση τιμών στους ήρωες της Πίνδου του 1940-41, η οποία έλαβε χώρα στο Νεκροταφείο των ελλήνων πεσόντων στρατιωτών στις Βουλιαράτες, παρευρέθησαν αρκετοί συγγενείς πεσόντων, των οποίων τα οστά ανευρέθησαν και αναγνωρίστηκαν.
     Ο Υπουργός
     ΓΙΑΝΝΟΣ ΠΑΠΑΝΤΩΝΙΟΥ»
      15. Στην με αριθμό 2276/25-10-2002 ερώτηση δόθηκε με το υπ’ αριθμ. 113841/15-11-2002 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 2276/25-10-2002, την οποία κατέθεσαν οι Βουλευτές κύριοι Γ. Καρασμάνης, Θ. Δημοσχάκης, Αλ. Κοντός και Γ. Kαλαντζής, σας γνωρίζουμε:
    α) Οι πιστώσεις που απαιτούνται για την πληρωμή διδασκόντων μέσω του τακτικού προϋπολογισμού (διδάσκοντες σε παλιά Τμήματα) για το οικονομικό έτος 2002 έχουν δοθεί στα Ιδρύματα έγκαιρα και στο απαραίτητο ύψος για την κάλυψη των δαπανών μισθοδοσίας. (Σημειώνεται ότι δεν εκκρεμεί κανένα σχετικό αίτημα χρηματοδότησης για το οικονομικό έτος 2002).
    β) Η αρμόδια Ειδική Υπηρεσία Διαχείρισης ΕΠΕΑΕΚ του ΥΠΕΠΘ έχει προωθήσει εντολές χρηματοδότησης ύψους 45,3 εκατομμυρίων ευρώ, ποσό το οποίο αντιστοιχεί στο 93% του συνολικού εγκεκριμένου προϋπολογισμού (48,9 εκατομμυρίων ευρώ) των έργων της κατηγορίας πράξεων «Διεύρυνση Τριτοβάθμιας Εκπαίδευσης» για την κάλυψη των αναγκών αυτών.
    Σχετικά με την χρηματοδότηση του υπολειπόμενου ποσού, τα Ιδρύματα πρέπει να εκτελέσουν τις συμβατικές τους υποχρεώσεις που απορρέουν από τις αποφάσεις ένταξης των έργων και τους κανόνες του Γ΄ ΚΠΣ, έτσι ώστε να καταστεί δυνατή η προώθηση των διαδικασιών χρηματοδότησης αυτών.
    Το ΥΠΕΠΘ διαθέτει την δέουσα ευαισθησία έτσι ώστε παρ’ όλες τις δεσμευτικές διαδικασίες που διέπουν το Γ΄ ΚΠΣ και την αλληλεξάρτηση των ενεργειών του με τα συναρμόδια υπουργεία, να μεριμνά για την απρόσκοπτη υλοποίηση και χρηματοδότηση των έργων.
    Ο Υπουργός
    ΠΕΤΡΟΣ Δ. ΕΥΘΥΜΙΟΥ»
      16. Στην με αριθμό 2275/25-10-2002 ερώτηση δόθηκε με το υπ’ αριθμ. 107591/18-11-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
    «Απαντώντας στην με αριθμό 2275/25-10-2002 ερώτηση που κατατέθηκε στη Βουλή από το Βουλευτή κ. Δ. Πιπεργιά σχετικά με την λειτουργία και χρηματοδότηση του ΚΑΠΗ Δήμου Ελυμνίων, σας πληροφορούμε τα εξής:
    Σύμφωνα με τις διατάξεις του Νόμου 2218/1994 (ΦΕΚ. 90/Α΄/1994) τα ΚΑΠΗ ανήκουν στην αρμοδιότητα των Ο.Τ.Α. 
    Επίσης, σύμφωνα με τις διατάξεις του Νόμου 2539/1997 (ΦΕΚ. 244/Α΄/4-12-1997) άρθρο 13 περί του Ειδικού Προγράμματος Τοπικής Αυτοδιοίκησης, αρμόδιο για την επιχορήγηση των Ο.Τ.Α. είναι το Υπουργείο Εσωτερικών Δημόσιας 	Διοίκησης και Αποκέντρωσης, το οποίο είναι συνερωτώμενο στην εν λόγω ερώτηση.
    Ο Υφυπουργός
    ΔΗΜ. ΘΑΝΟΣ»
      17. Στην με αριθμό 2269/25-10-2002 ερώτηση δόθηκε με το υπ’ αριθμ. 3091/13-11-2002 έγγραφο από τον Υπουργό Οικονομίας και Οικονομικών η ακόλουθη απάντηση:
    «Απαντώντας στην ερώτηση με αριθμό 2269/25-10-2002, την οποία κατέθεσε η Βουλευτής κ. Έλσα Παπαδημητρίου, σας γνωρίζουμε τα εξής:
    	Στις 21-10-02 το Συμβούλιο Γενικών Υποθέσεων υιοθέτησε δύο θεσμικά κείμενα:
    - Τη Διοργανική Συμφωνία με την οποία συστήνεται το Ευρωπαϊκό Ταμείο 	Αλληλεγγύης της Ε.Ε και καθορίζονται οι διαδικασίες προϋπολογισμού που θα ακολουθούνται, καθώς και το ποσό χρηματοδότησής του και,
    - Τον κανονισμό που διέπει τα της δημιουργίας -λειτουργίας του και χορήγησης, υπό συγκεκριμένες προϋποθέσεις, της βοήθειας.
    Σύμφωνα με τα ανωτέρω κείμενα, η ετήσια χρηματοδότηση του Ταμείου μπορεί να ανέλθει, μέχρι και του ανώτατου ποσού του 1 δισ. ευρώ. Τα κριτήρια για τη χορήγηση χρηματοδότησης σε περίπτωση καταστροφών, είναι ποσοτικά, ανερχόμενα σε 0,6% του ΑΕΠ που σημαίνει για τη χώρα μας, κάλυψη καταστροφής που φθάνει το 0,7 δισ. ευρώ (περιπτώσεις καταστροφών σαν το σεισμό της Αθήνας καλύπτονται πλήρως).
    Οι υπηρεσίες του Υπουργείου μας με συντονισμένες ενέργειες επεδίωξαν και επέτυχαν να δοθεί η δυνατότητα χορήγησης χρηματοδότησης και στις περιοχές, που δεν πληρούν τα ποσοτικά κριτήρια, σε περιπτώσεις σοβαρών καταστροφών, μέχρι του ορίου 7,5% του ανώτατου διαθέσιμου ποσού του Ταμείου (δηλ. επί του 1 δισ. = 75 εκ. ευρώ).
    Σε ό,τι αφορά την αναγκαιότητα δημιουργίας ενός αντίστοιχου ταμείου για την αντιμετώπιση μικρότερης κλίμακας φυσικών καταστροφών στη χώρα μας, θεωρούμε ότι η υπάρχουσα υποδομή καλύπτει τέτοιους κινδύνους, δεδομένης και της πρόβλεψης σχετικού αποθεματικού στους ετήσιους προϋπολογισμούς του Κράτους.
    Ο Υπουργός
    ΝΙΚ. ΧΡΙΣΤΟΔΟΥΛΑΚΗΣ»
      18. Στην με αριθμό 2267/25-10-2002 ερώτηση δόθηκε με το υπ’ αριθμ. B2515/14-11-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 2267/25-10-2002 που κατέθεσαν στη Βουλή οι Βουλευτές κύριοι Θ. Νάκος και Στ. Καλογιάννης και για το μέρος που αφορά το Επιχειρησιακό Πρόγραμμα Ανταγωνιστικότητα (Μέτρο 4,3), σας πληροφορούμε ότι το Πρόγραμμα Επιδεικτικών Έργων (ΠΕΠΕΡ) έχει εκταμιεύσει πόρους προς τους τελικούς αποδέκτες: έχουν ήδη καταβληθεί στους τελικούς αποδέκτες οι προκαταβολές των έργων α΄ φάσης. Οι προκαταβολές αυτές δεν εμφανίζονται στο Ολοκληρωμένο Πληροφοριακό Σύστημα (ΟΠΣ), και για το λόγο αυτό δεν εμφανίζονται και στις δαπάνες του ΕΠΑΝ, διότι σύμφωνα με τους κανονισμούς στο ΟΠΣ καταχωρούνται μόνο πιστοποιημένες δαπάνες. Όταν θα προχωρήσει η υλοποίηση των έργων και θα γίνει η πιστοποίηση θα εμφανιστούν και ως δαπάνες του Προγράμματος.
      Όσον αφορά τα λοιπά θέματα αρμόδιο είναι το Υπουργείο Οικονομίας και Οικονομικών (ΥΠΟΟ), προς το οποίο διαβιβάζουμε συνημμένα την ερώτηση.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      19. Στην με αριθμό 2264/24-10-2002 ερώτηση δόθηκε με το υπ’ αριθμ. Β13-793/14-11-2002 έγγραφο από τον Υπουργό Ανάπτυξης η ακόλουθη απάντηση:
    «Απαντώντας στην ερώτηση με αριθμό 2264/24-10-2002 που κατέθεσε στη Βουλή των Ελλήνων ο Βουλευτής κ. Γ. Αμπατζόγλου, με θέμα «Ανησυχία για τα εμφιαλωμένα νερά και αναψυκτικά» και κατά το μέρος που εμπίπτει στις αρμοδιότητές μας, σας επισυνάπτουμε την απάντηση της Προέδρου του Ε.Φ.Ε.Τ. κ. Χριστίνας Παπανικολάου και τα συν/να σε αυτή.
    Ο Υπουργός
    Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 2264/24-10-2002 ερώτηση δόθηκε με το υπ’ αριθμ. 107189/18-11-2002 έγγραφο από τον Υφυπουργό Υγείας και Πρόνοιας η ακόλουθη απάντηση:
    «Απαντώντας στην ερώτηση με αριθμό 2264/24.10.02 που κατατέθηκε στη Βουλή από το Βουλευτή κ. Γ. Αμπατζόγλου, αναφορικά με την ποιότητα και τον έλεγχο των εμφιαλωμένων νερών, σας γνωρίζουμε τα εξής:
    Σύμφωνα με την ισχύουσα νομοθεσία ο έλεγχος τήρησης των όρων ίδρυσης και λειτουργίας εμφιαλωτηρίων καθώς και η ποιοτική παρακολούθηση του νερού ανήκει στην αρμοδιότητα των Δ/νσεων Υγείας των Ν.Α. οι οποίες ασκούν συστηματικούς ελέγχους στις επιχειρήσεις εμφιάλωσης (εγκαταστάσεις, πηγές υδροληψίας και έτοιμο προϊόν). Έκτακτους ελέγχους διενεργεί και το Υπουργείο μας, σε συνεργασία με τις Δ/νσεις Υγείας των Ν.Α. εφόσον αυτό κριθεί απαραίτητο για λόγους προστασίας της Δημόσιας Υγείας.
    Αναφορικά με τον εργαστηριακό έλεγχο των εμφιαλωμένων νερών, με την Β1/0ικ 5508/1998 Υπουργική Απόφαση έχουν αναγνωρισθεί ως Κέντρα Αναφοράς ελέγχου, εκτός από το Κ.Ε.Δ.Υ., τα εργαστήρια Υγιεινής των Πανεπιστημίων: Θεσσαλονίκης, Ιωαννίνων, Πάτρας και Κρήτης. Τα παραπάνω εργαστήρια πραγματοποιούν μόνο μικροβιολογlκούς ελέγχους. Οι χημικοί έλεγχοι πραγματοποιούνται από το Γ.Χ.Κ. και τα παραρτήματά του.
    Επισημαίνεται ότι, για τον έλεγχο που πρέπει να διενεργείται κατά τα στάδια παραγωγής, διακίνησης και αποθήκευσης των εμφιαλωμένων νερών, το Υπουργείο μας έχει δρομολογήσει, στα πλαίσια της υπάρχουσας Επιτροπής για τον έλεγχο των εμφιαλωμένων νερών, τη σύνταξη σχετικής εγκυκλίου.
    Ο Υφυπουργός
    Ε. ΝΑΣΙΩΚΑΣ»
      21. Στην με αριθμό 2263/24-10-2002 ερώτηση δόθηκε με το υπ’ αριθμ. 16608/15-11-2002 έγγραφο από τον Υπουργό Ανάπτυξης η ακόλουθη απάντηση:
    «Απαντώντας στην ερώτηση με αριθμό 2263/24-10-2002 που κατέθεσε στην Βουλή ο Βουλευτής κ. Κωνσταντίνος Τσιπλάκης, σας πληροφορούμε ότι για το θέμα που θίγεται σε αυτή, αρμόδιο να απαντήσει είναι το Υπουργείο Οικονομίας και Οικονομικών προς το οποίο και αποστέλλεται.
    Ο Υπουργός
    Α. ΤΣΟΧΑΤΖΟΠΟΥΛΟΣ»
      22. Στην με αριθμό 2259/24-10-2002 ερώτηση δόθηκε με το υπ’ αριθμ. 16507/14-11-2002 έγγραφο από τον Υπουργό Ανάπτυξης η ακόλουθη απάντηση:
    «Απαντώντας στην ερώτηση με αριθμό 2259/24-10-2002 που κατέθεσε στην Βουλή ο Βουλευτής κ. Κωνσταντίνος Τσιπλάκης, σας πληροφορούμε ότι για το θέμα που θίγεται σε αυτή αρμόδιο να απαντήσει είναι το Υπουργείο Οικονομίας και Οικονομικών το οποίο είναι συναποδέκτης της εν λόγω ερώτησης.
    Ο Υπουργός
    Α. ΤΣΟΧΑΤΖΟΠΟΥΛΟΣ»
      23. Στην με αριθμό 2251 24-10-02 ερώτηση δόθηκε με το υπ’ αριθμ. 656/11-11-02 έγγραφο από τον Υπουργό Πολιτισμού η ακόλουθη απάντηση:
      Σχετικά με την υπ’ αριθμό 2251/24-10-2002 ερώτηση του Βουλευτή κ. Αναστάσιου Σπηλιώπουλου, σας γνωρίζουμε τα εξής:
      Το Kάστρο «Πεντεσκούφι» φράγκικο κτίσμα του 13ου αιώνα υπόκειται στις διατάξεις προστασίας του ν. 3028/02 και είναι ενταγμένο στη Ζώνη Προστασίας του Ακροκορίνθου. Το Κάστρο του Ακροκορίνθου είναι από τα μνημεία εκείνα το έργο στερέωσης και αποκατάστασης των οποίων έχει ενταχθεί στο Γ΄ ΚΠΣ και έχει ήδη αρχίσει να εκτελείται. Στο έργο αυτό έχουν προβλεφθεί και οι εργασίες που απαιτούνται για την αποκατάσταση του Κάστρου «Πεντεσκούφι».
      Στον αρχαιολογικό οδηγό «ΑΚΡΟΚΟΡΙΝΘΟΣ», ο οποίος εκδόθηκε το 2001 από το Ταμείο Αρχαιολογικών Πόρων και Απαλλοτριώσεων, γίνονται τρεις αναφορές στο Πεντεσκούφι (2 στο κείμενο, 1 σε φωτογραφία). Εφόσον ο χώρος δεν είναι επισκέψιμος με εισιτήριο, δεν μπορεί να υπάρξει ειδικότερο φυλλάδιο.
      Ως προς τον ηλεκτροφωτισμό του Κάστρου του Ακροκορίνθου στο σύνολό του, έχει συνταχθεί μελέτη στο πλαίσιο του προγράμματος «Φως στον Πολιτισμό» και έχει προωθηθεί για ένταξη στο Γ΄ ΚΠΣ από την Νομαρχία Κορινθίας.
      Ο Υπουργός
      ΕΛΕΥΘΕΡΙΟΣ ΒΕΝΙΖΕΛΟΣ»
      24. Στην με αριθμό 2249/24-10-02 ερώτηση δόθηκε με το υπ’ αριθμ. 673/8-11-02 έγγραφο από τον Υφυπουργό Εξωτερικών η ακόλουθη απάντηση:
      «Αναφορικά με την εν θέματι ερώτηση με αριθμό 2249/24-10-02 του Βουλευτή κ. Σ. Χατζηγάκη, σας γνωρίζουμε τα ακόλουθα:
      1. Με το Προεδρικό Διάταγμα υπ' αριθμ. 52/1997 ιδρύθηκε στην Τασκένδη, πρωτεύουσα του Ουζμπεκιστάν, Επίτιμο Προξενείο της Ελλάδας με περιφέρεια δικαιοδοσίας το σύνολο της επικράτειας του Ουζμπεκιστάν. Ωστόσο, επειδή το Επίτιμο Προξενείο δεν είχε αρμοδιότητα σε θέματα επαναπατρισμού και παλιννοστήσεων, καθώς και στη χορήγηση θεωρήσεων Schengen και έκδοση διαβατηρίων, αποφασίσθηκε η κατάργησή του και η επέκταση της περιφέρειας αρμοδιότητας του Γενικού Προξενείου Μόσχας, η οποία καλύπτει, πέραν του Τατζικιστάν και του Τουρκμενιστάν, και το Ουζμπεκιστάν (π.δ. 272/2002).
      2. Η Ελλάδα επιδιώκει την περαιτέρω ανάπτυξη των, πολιτικών, οικονομικών και μορφωτικών σχέσεων με όλες τις χώρες της Κεντρικής Ασίας, και βεβαίως με το Ουζμπεκιστάν, αφενός για την στρατηγική του θέση και αφετέρου για τις δυνατότητες οικονομικής συνεργασίας που παρουσιάζει λόγω του ορυκτού του πλούτου και της υψηλής θέσης που κατέχει στην παραγωγή βάμβακος (2η χώρα παγκοσμίως).
      Συχνή είναι η ανταλλαγή επισκέψεων σε υψηλό κυβερνητικό επίπεδο, με αποκορύφωμα την επίσκεψη του Προέδρου του Ουζμπεκιστάν κ. Καρίμωφ στην Ελλάδα το 1997 και του Προέδρου της Δημοκρατίας κ. Κ. Στεφανόπουλου στο Ουζμπεκιστάν το 1999. Τελευταία επίσκεψη στο Ουζμπεκιστάν ήταν αυτή της τότε ΑΝΥΠΕΞ κας Παπαζώη το 2001, η οποία εγκαινίασε αρχαιολογική έκθεση ελληνιστικής περιόδου. Στο Ουζμπεκιστάν δραστηριοποιούνται 12 επιχειρήσεις με ελληνική συμμετοχή (joint ventures), ενώ ελληνικές εταιρείες και οργανισμοί έχουν συμμετάσχει σε έργα χρηματοδοτούμενα από το πρόγραμμα TACIS της ΕΕ. Έχουν επίσης διοργανωθεί από τον ΟΠΕ και άλλους οργανισμούς εκπαιδευτικά σεμινάρια σε διάφορους τομείς. Στο Ουζμπεκιστάν παρέχουμε αναπτυξιακή βοήθεια, ενώ παράλληλα ενισχύουμε την διδασκαλία της ελληνικής γλώσσας σε 2 πανεπιστήμια, 2 σχολεία και σε φροντιστηριακά τμήματα για τους ομογενείς. Βοήθεια προς τους ομογενείς έχει παρασχεθεί μέσω της ΓΓ/ΑΕ και άλλων φορέων.
      Συμμετείχαμε επίσης σε πρόγραμμα μεταφοράς τεχνογνωσίας στην κλωστοϋφαντουργία, χρηματοδοτούμενο από την ΕΕ (ΤΕΙ Πειραιά).
      Οι βραδείς πάντως ρυθμοί με τους οποίους υιοθετούνται οι οικονομικές μεταρρυθμίσεις στην χώρα αυτή, επιβάλλουν την προσεκτική σχεδίαση της ανάπτυξης των διμερών οικονομικών μας σχέσεων, ώστε να προστατευθούν και οι έλληνες επενδυτές. Προς τον σκοπό αυτό ενισχύουμε την πολιτική της ΕΕ, η οποία βοηθά τις χώρες της Κ. Ασίας ως προς την υιοθέτηση των απαραίτητων οικονομικών μεταρρυθμίσεων.
      3. Μετά τα γεγονότα στο Αφγανιστάν, η ΕΕ αποφάσισε την αναβάθμιση της πολιτικής της στην Κ. Ασία, με σκοπό την καταπολέμηση των βαθυτέρων αιτίων της διασποράς του φανατικού ισλαμισμού και της τρομοκρατίας (ανισότητα, φτώχεια, η έλλειψη δημοκρατικών δομών).
      Διπλασίασε την παρεχόμενη προς τις χώρες αυτές βοήθεια, της οποίας στόχος είναι η εξάλειψη των ανωτέρω προβλημάτων.
      Η Ελλάδα ενισχύει την πολιτική αυτή, η υλοποίηση της οποίας θα συνεχιστεί και επί ελληνικής Προεδρίας, και προτίθεται να συμβάλει στην αναβάθμισή της πολιτικής της ΕΕ προς το σύνολο των χωρών της Κεντρικής Ασίας.
      Όσον αφορά τις διμερείς σχέσεις της Ελλάδος με τις χώρες της Κ. Ασίας, έχουμε ιδιαίτερα ανεπτυγμένες σχέσεις με το Καζακστάν, που είναι η μεγαλύτερη σε έκταση χώρα της περιοχής και είναι ιδιαίτερα σημαντική σε ενεργειακά αποθέματα. Τον παρελθόντα Ιούνιο, σε ανταπόδοση της επίσημης επίσκεψης του Καζάχου Προέδρου κ. Ναζαρμπάγιεφ στην χώρα μας, ελληνική αντιπροσωπεία υπό τον κ. Πρόεδρο της Δημοκρατίας, συνοδευόμενο από τον κ. Λοβέρδο και εμένα, καθώς και μεγάλο αριθμό επιχειρηματιών, επισκέφθηκε το Καζακστάν και συζήτησε εκτενώς τις προοπτικές οικονομικής συνεργασίας με έμφαση στον τομέα της ενέργειας, λόγω του ενδιαφέροντος που έχει επιδείξει το Καζακστάν για την διοχέτευση καζαχικού πετρελαίου μέσω του αγωγού Μπουργκάς -Αλεξανδρούπολης.
      Όσον αφορά την Κιργιζία, η πρώτη επίσημη επίσκεψη Κιργιζίου ΥΦΥΠΕΞ στη χώρα μας έγινε τον Μάρτιο 2002, και έθεσε τις βάσεις της διμερούς συνεργασίας σε διάφορους τομείς.
      Με τις δύο άλλες χώρες (Τατζικιστάν και Τουρκμενιστάν) καταβάλλεται προσπάθεια περαιτέρω αναπτύξεως των σχέσεών μας, πλην όμως τα βήματα πρέπει να είναι προσεκτικά, λόγω των σοβαρών εσωτερικών προβλημάτων των χωρών αυτών. 
      Το Αζερμπαϊτζάν δεν. ανήκει στις χώρες της Κ. Ασίας αλλά του Καυκάσου. Την τελευταία διετία τόσο ο Υπουργός Ανάπτυξης κ. Τσοχατζόπουλος, όσο και εγώ, επισκεφθήκαμε επίσημα τη χώρα. Μέσω και των προσπαθειών της Πρεσβείας μας στο Μπακού, οι διμερείς μας σχέσεις έχουν εισέλθει σε νέα τροχιά, και αναπτύσσονται με ταχείς ρυθμούς. Ιδιαίτερα σημαντική είναι η συνεργασία μας στον τομέα της ενέργειας, ενώ έχει ζητηθεί από Αζερικής πλευράς η συμβολή μας στην αναμόρφωση της οικονομίας τους. Επιπλέον η Ελλάδα φροντίζει να αναβαθμισθούν οι σχέσεις του Αζερμπαϊτζάν όπως και των άλλων δύο χωρών του Καυκάσου της Γεωργίας και της Αρμενίας με την Ε.Ε. Τα θέματα των χωρών αυτών, περιλαμβάνονται στην ατζέντα της Ελληνικής Προεδρίας, ενώ παράλληλα θα ορισθεί ειδικός εκπρόσωπος της Ε.Ε. που θα ασχολείται με τα θέματα της περιοχής.
      4. Όσον αφορά στην ελληνική εκπροσώπηση στις χώρες της Κ. Ασίας, λειτουργεί ελληνική Πρεσβεία στο Αλμάτυ (Καζακστάν) η οποία καλύπτει και την γειτονική Κιργιζία, ενώ στο Ουζμπεκιστάν, Τουρκμενιστάν και Τατζικιστάν υπάρχει παράλληλη διαπίστευση της Πρεσβείας Μόσχας.
      Επισημαίνω, πάντως, ότι στις χώρες της Κ. Ασίας εκπροσωπούνται λίγες χώρες της ΕΕ.
      Ο Υφυπουργός
      ΓΙΑΝΝΗΣ ΜΑΓΚΡΙΩΤΗΣ»
      25. Στην με αριθμό 2244/24-10-02 ερώτηση δόθηκε με το υπ’ αριθμό 5179/15-11-02 έγγραφο από τον Υφυπουργό Οικονομίας η ακόλουθη απάντηση:
      «Σε απάντηση της παραπάνω με αριθμό 2244/24-10-02 ερώτησης, της Βουλευτού κ. Μ. Δαμανάκη σχετικά με τις αρμοδιότητες των Διαχειριστικών Αρχών και την ενεργοποίηση της Κοινοτικής Πρωτοβουλίας Leader Plus, σας γνωρίζουμε τα εξής:
      1. Σύμφωνα με το Επιχειρησιακό Πρόγραμμα της Κοινοτικής Πρωτοβουλίας Leader Plus, τελικοί δικαιούχοι του Προγράμματος είναι οι Ομάδες Τοπικής Δράσης (ΟΤΔ) και όχι η Διαχειριστική Αρχή είτε του Επιχειρησιακού Προγράμματος είτε του ΚΠΣ
      2. Επίσης σύμφωνα με το άρθρο 34 του Καν. (ΕΕ) 1260/1999 για την αποτελεσματικότητα των διαρθρωτικών ταμείων, και το άρθρο 7 του ν. 2860/2000, η άσκηση αρμοδιοτήτων της διαχειριστικής αρχής δεν είναι συμβατή με την ιδιότητα τελικού δικαιούχου στα αναφερόμενα θέματα, την οποία προφανώς και εξ αυτού του λόγου δεν μπορεί να ασκήσει.
      3. Η Διαχειριστική Αρχή κάθε Επιχειρησιακού Προγράμματος είναι αρμόδια να εξασφαλίσει την αποτελεσματικότητα και την κανονικότητα της διαχείρισης και της εφαρμογής της σχετικής παρέμβασης από τους Τελικούς Δικαιούχους, ενώ η Διαχειριστική Αρχή του ΚΠΣ έχει τη συνολική ευθύνη του προγραμματισμού και της εφαρμογής του ΚΠΣ 
      Συνεπώς δεν είναι δυνατό σε καμία περίπτωση για το συγκεκριμένο θέμα, να ασκηθούν -αρμοδιότητες Τελικού Δικαιούχου από οποιαδήποτε Διαχειριστική Αρχή, πολύ δε περισσότερο από την Διαχειριστική Αρχή του ΚΠΣ.
      Ύστερα από τα παραπάνω καθίσταται φανερό ότι δεν προβλέπεται και δεν επιτρέπεται από καμιά διαδικασία η καταβολή πόρων σε Διαχειριστική Αρχή για δράσεις παρόμοιου χαρακτήρα.
      Για τα υπόλοιπα θέματα αρμόδιο να απαντήσει είναι το Υπουργείο Γεωργίας προς το οποίο απευθύνεται η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΠΑΧΤΑΣ»
      26. Στην με αριθμό 2223/23-10-02 ερώτηση δόθηκε με το υπ’ αριθμ. 3142/5410 5-11-02 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της 2223/23-10-2002 ερώτησης, που κατέθεσε ο Βουλευτής κ. Αναστάσιος Σπηλιόπουλος με θέμα το οικονομικό-συνταξιοδοτικό αίτημα του Aντισυνταγματάρχη ε.α.κ. Aριστείδη Σίσκου, σας γνωρίζουμε τα εξής:
      Διευκρινίζεται, ότι η αρμοδιότητα για τη διαχείριση των συνταξιοδοτικών θεμάτων ανήκει αποκλειστικά στο Υπουργείο Οικονομίας και Οικονομικών, ως καθ’ ύλην αρμόδιο, κατά ρητή επιταγή του Συντάγματος (άρθρο 73 παρ. 2).
      Στα πλαίσια της ανωτέρω αρμοδιότητας και σύμφωνα με τις κείμενες κάθε φορά διατάξεις το Γενικό Λογιστήριο του Κράτους προβαίνει στις απονομές συντάξεων με σχετικές πράξεις κανονισμού σύνταξης.
      Επί του συγκεκριμένου αιτήματος επισημαίνεται ότι, η χορήγηση μισθολογικής προαγωγής βαθμού Συνταγματάρχου, χορηγείται στους Ταγματάρχες που προέρχονται από Υπαξιωματικούς και δεν έχουν περαιτέρω βαθμολογική εξέλιξη, βάσει των διατάξεων του ΠΔ 53/94 (ΦΕΚ 38/18-3-94 τ. Α΄), το οποίο άρχισε να ισχύει από 18-3-94 και δεν έχει αναδρομική ισχύ.
      Επιπρόσθετα και σύμφωνα με το άρθρο 34 του ΠΔ 166/2000 «Κώδικας Πολιτικών και Στρατιωτικών Συντάξεων», η σύνταξη κανονίζεται με βάση τις αποδοχές (Βασικό μισθό και Επίδομα χρόνου υπηρεσίας) με τις οποίες μισθοδοτείται ο στρατιωτικός κατά την έξοδό του από την υπηρεσία.
      Η εφαρμογή των παραπάνω διατάξεων είχε ως αποτέλεσμα, τα στελέχη με βαθμό Ταγματάρχη ή Αντισυνταγματάρχη που αποστρατεύτηκαν πριν από την ανωτέρω ημερομηνία να λαμβάνουν σύνταξη Ταγματάρχη ή Αντισυνταγματάρχη, ενώ οι αποστρατευόμενοι μετά την 13-3-94 να λαμβάνουν σύνταξη Συνταγματάρχη.
      Το ΥΠΕΘΑ, στα πλαίσια των αρμοδιοτήτων του και δυνατοτήτων του, γνωρίζοντας και κατανοώντας τα συνταξιοδοτικά αιτήματα των στρατιωτικών, εξετάζει αυτά και καταβάλλει κάθε προσπάθεια για την ικανοποίησή τους και για την εξάλειψη και άμβλυνση τυχόν οικονομικών διαφοροποιήσεων, υποβάλλοντας σχετικές προτάσεις προς το Υπουργείο Οικονομικών, το οποίο έχει την αποκλειστική τελική αρμοδιότητα για τη ρύθμιση των συνταξιοδοτικών θεμάτων στα πλαίσια των δημοσιονομικών δυνατοτήτων του κρατικού Π/Υ.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      27. Στην με αριθμό 2202/22.10.02 ερώτηση δόθηκε με το υπ’ αριθμ. 3141/5409/1.11.02 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντησης της με αριθμό 2202/22.10.2002 ερώτησης, που κατέθεσε ο Βουλευτής κ. Γεώργιος Καλός, με θέμα αιτήματα των περιπτερούχων Αθηνών-Πειραιώς, σας γνωρίζουμε τα εξής:
      Με το νέο νόμο ν. 3036/2002 δόθηκε το δικαίωμα εκμετάλλευσης περιπτέρων και στις κατηγορίες των αναπήρων του Δημοκρατικού Στρατού του ν. 1863/89 και των αναπήρων πολέμου αμάχου πληθυσμού του ν. 812/43, καθώς επίσης και στους αναπήρους ειρηνικής περιόδου του ν. 1370/44, ανεξαρτήτως ποσοστού αναπηρίας.
      Η επέκταση του ευεργετήματος αυτού και στις παραπάνω κατηγορίες έγινε προκειμένου να ικανοποιηθούν πάγια αιτήματα των αναπήρων αυτών, τα οποία θεωρήθηκαν δίκαια από το Υπουργείο Εθνικής Άμυνας, καθόσον:
      	(1) Οι ανάπηροι ειρηνικής περιόδου ν. 1370/44 εκλήθησαν να υπηρετήσουν και να εκπληρώσουν τις υποχρεώσεις προς την πατρίδα, η δε απονομή της συντάξεώς τους έγινε για τον τραυματισμό που προήλθε κατά την εκτέλεση της υπηρεσίας και ένεκα αυτής.
      (2) Με το ν.. 1863/89 για την άρση των συνεπειών του Εμφυλίου πολέμου 1944-49 χορηγήθηκαν πολεμικές αναπηρικές συντάξεις και στους ανάπηρους του εμφυλίου πολέμου μαχητές του Δημοκρατικού Στρατού. Στην κατηγορία αυτή των αναπήρων δεν είχε χορηγηθεί κανένα ευεργέτημα.
      (3) Οι ανάπηροι πολέμου άμαχου πληθυσμού ν. 812/43 περιόδου 1940-49 οφείλουν και αυτοί την αναπηρία τους σε πολεμικό γεγονός και γενικότερα στις συνέπειες του Β' Παγκοσμίου Πολέμου (βομβαρδισμοί, εκρήξεις εγκαταλελειμμένου πολεμικού υλικού κ.λπ.).
      Επειδή, ο αριθμός των αναπήρων πολέμου, λόγω του προχωρημένου της ηλικίας τους, συνεχώς μειώνεται θεωρήθηκε σκόπιμο να αποκατασταθούν και οι παραπάνω κατηγορίες αναπήρων.
      	Όσον αφορά τα αιτήματα των περιπτερούχων, τα οποία είχαν περιέλθει και στην αρμόδια Υπηρεσία (ΔΕΠΑΘΑ) με παλαιότερα έγγραφά τους, αλλά και με την παρούσα Ερώτηση στη Βουλή των Ελλήνων, σας εκθέτουμε τα παρακάτω:
      (1) Η ένταξή τους στις επαγγελματικές μισθώσεις θα είχε αρνητικό αντίκτυπο για τους δικαιούχους εκμετάλλευσης, αφού η διάρκεια της μίσθωσης θα ήταν αρκετά μεγάλη (10-12 χρόνια), θα ήταν δεσμευμένοι για πολύ μεγάλο χρονικό διάστημα και δεν θα μπορούσαν να προβούν σε ιδιόχρηση, καθόσον οι παραπάνω δικαιούχοι εναλλάσσονται, αφού μετά τον θάνατο του αναπήρου περιέρχεται σε κάποιο άλλο ανάπηρο ή θύμα πολέμου.
      (2) Επίσης η συνέχιση της μίσθωσης μέχρι της λήξης του συμβολαίου, ακόμη και στην περίπτωση που αποβιώσει ο δικαιούχος θεωρήθηκε δίκαιο αίτημα, αλλά η μίσθωση να συνεχίζεται με το νέο δικαιούχο και όχι να τελεί σε χηρεία το περίπτερο μέχρι τη λήξη της μίσθωσης.
      (3) Όσον αφορά την αύξηση των διαστάσεων των περιπτέρων το θέμα βρίσκεται υπό μελέτη. 
      (4) Μετά τα παραπάνω, το Υπουργείο Εθνικής Άμυνας θεώρησε δίκαια αιτήματα και τα συμπεριέλαβε στο ν. 3036/2002 (άρθρο 22) τα παρακάτω:
      ( α) Την αύξηση της διάρκειας της μίσθωσης από τα 3 που ίσχυε επί (13) χρόνια στα πέντε (5) έτη. 
      (β) Τη μη διακοπή της μίσθωσης, πριν την λήξη της σύμβασης, σε περίπτωση θανάτου του εκμισθωτού, αλλά η μίσθωση να συνεχίζεται και με το νέο δικαιούχο του περιπτέρου, εκτός εάν ο νέος δικαιούχος επιθυμεί ιδιόχρηση.
      	(γ) Οι υφιστάμενες μισθώσεις αδειών περιπτέρων παρατάθηκαν μέχρι τη συμπλήρωση των πέντε (5) ετών.
      	(δ) Την αύξηση του ορίου του εισοδήματος των 800.000 δρχ. το οποίο αποτελούσε προϋπόθεση για την παραχώρηση άδειας εκμετάλλευσης περιπτέρου στο εκάστοτε ισχύον αφορολόγητο ποσό των συνταξιούχων εκ μισθωτών υπηρεσιών, που σήμερα ανέρχεται στο ποσό των 7.043,29 Ευρώ (2.400.000 δρχ.).
      Ο Υφυπουργός
      ΛΑΖΑΡΟΣ ΛΩΤΙΔΗΣ»
      28. Στην με αριθμό 2192/22.10.02 ερώτηση δόθηκε με το υπ’ αριθμ. 7017/4/2684/14.11.02 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ερώτησης με αριθμό 2192/22.10.02, που κατέθεσε ο Βουλευτής κ. Σ. Χατζηγάκης, σας γνωρίζουμε ότι το προβλεπόμενο από το άρθρο 31 του ν. 2768/1999 επίδομα αυξημένης επιχειρησιακής ετοιμότητας μονάδων (νυκτερινά) χορηγείται στο προσωπικό της Ελληνικής Αστυνομίας, του Πυροσβεστικού Σώματος και του Λιμενικού Σώματος με τους όρους και τις προϋποθέσεις που θέτει η κατ' εξουσιοδότηση του ανωτέρω νόμου εκδοθείσα υπ' αριθ.2/16661/0022 από 6-3-2000 κοινή υπουργική απόφαση των Υπουργών Οικονομικών και Δημόσιας Τάξης.
      Με τις διατάξεις της απόφασης αυτής το αναφερόμενο επίδομα καταβάλλεται στο αστυνομικό προσωπικό που εκτελεί νυκτερινή υπηρεσία σύμφωνα με τις διατάξεις των εδαφίων β΄ και γ΄ της παρ. 1 του άρθρου 1 του π.δ. 28/1986 «χρόνος εργασίας αστυνομικού προσωπικού». Δηλαδή δικαιούχοι είναι μόνο όσοι εκτελούν 36 ή 30 ώρες υπηρεσίας κατά την πενθήμερη εβδομάδα εργασίας, σε αλλαγές (βάρδιες) 24ωρης ή 16ωρης ή 8ωρης ή 6ωρης βάσης στις ρητά αναγραφόμενες στα ανωτέρω εδάφια Υπηρεσίες, ενώ οι αστυνομικοί, οποιουδήποτε βαθμού, που απασχολούνται τις νυκτερινές ώρες (22.00-06.00) περιστασιακά και όχι σε αλλαγές (βάρδιες), όπως και οι συνοδοί ασφαλείας Βουλευτών, δε λαμβάνουν το επίδομα αυτό.
      Κατόπιν των ανωτέρω, δεν ανταποκρίνονται στην πραγματικότητα τα αναφερόμενα στις αναφορές ότι μόνο οι αστυνομικοί συνοδοί ασφαλείας Βουλευτών δεν λαμβάνουν το αναφερόμενο επίδομα, αφού αυτό δεν δίδεται και σε πολλούς άλλους αστυνομικούς, οι οποίοι εκτελούν περιστασιακά νυκτερινή υπηρεσία και όχι με τους όρους που προβλέπονται από τις ανωτέρω διατάξεις.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»
      29. Στην με αριθμό 2343/31.10.02 ερώτηση δόθηκε με το υπ’ αριθμ. 16548/14.11.02 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της ανωτέρω ερώτησης με αριθμό 2343/31.10.02, που κατέθεσε στη Βουλή ο Βουλευτής κ. Λ. Ι. Παπανικολάου, σας διαβιβάζουμε το έγγραφο αριθμ. 108739/8-11-2002 της ΔΕΠΑ ΑΕ, το περιεχόμενο του οποίου καλύπτει το θέμα της σχετικής ερώτησης.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων).
      30. Στη με αριθμό 2190/22.10.02 ερώτηση δόθηκε με το υπ’ αριθμ. 650/11.11.02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 2190/22.10.02 ερώτηση του Βουλευτή κ. Παναγιώτης Ν. Κρητικού, σας γνωρίζουμε τα εξής:
      Σύμφωνα με την μέχρι τώρα παράδοση (αρχής γενομένης στο Άμστερνταμ το 1928) στην μία όψη των μεταλλίων των Ολυμπιακών Αγώνων απεικονίζεται -με μικρές αποκλίσεις- η θεά Νίκη και μέρος κτίσματος που παραπέμπει σε Ρωμαϊκή Αρένα. Στην άλλη όψη απεικονίζονται σύμβολα της οργανώτριας πόλης.
      Επιδίωξη της ΑΘΗΝΑ 2004 είναι να απεικονισθεί η Νίκη κατά τα ελληνικά πρότυπα, όπως επίσης και το Παναθηναϊκό Στάδιο, με σκοπό αφ’ ενός την προβολή της Ελληνικότητας, αφ' ετέρου τη δημιουργία νέας παράδοσης σύμφωνης με την ιστορία και το Ελληνικό πνεύμα.
      Σε ό,τι αφορά την ελληνική γλώσσα επισημαίνεται πως αυτή υπάρχει και προβάλλεται ιδιαιτέρως σε όλες τις εφαρμογές.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»)
	ΠΡΟΕΔΡΟΣ (Απόστολος Κακλαμάνης): Κυρία και κύριοι συνάδελφοι, έχω την τιμή να αναφέρω στο Σώμα και να σας παρακαλέσω να συμφωνήσετε με αυτή την ομόφωνη πρόταση της Διάσκεψης των Προέδρων η συνεδρίαση κοινοβουλευτικού ελέγχου της Δευτέρας 12 Μαΐου 2003 να πραγματοποιηθεί την Τρίτη 13 Μαΐου 2003 και ώρα 18.00΄.
	Η Βουλή εγκρίνει;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε ομοφώνως.
      Κύριοι συνάδελφοι, έχω την τιμή να σας ανακοινώσω το δελτίο επίκαιρων ερωτήσεων της Τρίτης 13 Μαΐου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
	1. Η με αριθμό 577/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Γεωργίας, σχετικώς με τη λήψη μέτρων στήριξης του κλάδου των ανθοκαλλιεργειών. 
	2. Η με αριθμό 594/6-5-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Τασούλα προς τον Υπουργό Ανάπτυξης, σχετικώς με την προμήθεια από τη Δημόσια Επιχείρηση Ηλεκτρισμού στύλων εξηλεκτρισμού, από τους Δασικούς Συνεταιρισμούς του Νομού Ιωαννίνων. 
	3. Η με αριθμό 590/6-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Δημόσιας Τάξης, Ανάπτυξης, σχετικώς με την εγκατάσταση των Κέντρων Υπερυψηλής Τάσης στα Βριλήσσια και τον Υμηττό, την επέμβαση των αστυνομικών δυνάμεων κ.λπ.
	Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παρ. 4 Καν. Βουλής)
	1. Η με αριθμό 593/6-5-2003 επίκαιρη ερώτηση του Βουλευτή της Νέας Δημοκρατίας κ. Σωτηρίου Χατζηγάκη προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χρηματοδότηση κατασκευής της σήραγγας Γκρόπας στην Πίνδο.
	2. Η με αριθμό 591/6-5-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Τύπου και Μέσων Μαζικής Ενημέρωσης, σχετικώς με την αξιοποίηση των Μουσικών Συνόλων της Ελληνικής Ραδιοφωνίας Τηλεόρασης.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Εφόσον συμφωνείτε, κύριοι συνάδελφοι, λόγω επείγουσας απασχόλησης του Υφυπουργού Οικονομικών κ. Φωτιάδη, θα προηγηθεί η συζήτηση της τρίτης επίκαιρης ερώτησης δευτέρου κύκλου με αριθμό 587/6-5-2003. Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε.
      Συνεπώς θα συζητηθεί η με αριθμό 587/6-5-2003 επίκαιρη ερώτηση δεύτερου κύκλου του Ανεξάρτητου Βουλευτή κ. Βασιλείου Κεδίκογλου προς τους Υπουργούς Οικονομίας και Οικονομικών, Ανάπτυξης, σχετικώς με την απώλεια των χρημάτων των μικροεπενδυτών στο Χρηματιστήριο, τις ευθύνες της Κυβέρνησης κλπ.
      Η επίκαιρη ερώτηση του κυρίου συναδέλφου έχει ως εξής: 
      «Η Κυβέρνηση είναι υπόλογη για τη ληστεία των μικροεπενδυτών, το σκάνδαλο του Χρηματιστηρίου. Οι πρόσφατες αποκαλύψεις, οι ανακοινώσεις του Σώματος Δίωξης Οικονομικού Εγκλήματος και η διάρθρωση των κερδών των Τραπεζών στη διετία 1999, 2000, όπου 35% έως 40% προέκυψαν από χρηματιστηριακές συναλλαγές, βεβαιώνουν του λόγου το αληθές.	
      1. Η βραδεία και κατ’ επιλογήν εισαγωγή επιχειρήσεων στο Χρηματιστήριο και για ένταξη και για την αύξηση του μετοχικού κεφαλαίου, ο περιορισμός της προσφοράς μετοχών εδημιούργησε αλματώδη άνοδο των τιμών των μετοχών και της χρηματιστηριακής αξίας. Αν η εισροή και η διάθεση των μετοχών υπερκάλυπτε τη ζήτηση, τιμές και αξίες θα ήταν στο πραγματικό τους ύψος.
      2. Η Κυβέρνηση ώθησε το αποταμιευτικό κοινό στο Χρηματιστήριο ως χώρο τζόγου και όχι ως θεσμό αποταμίευσης. Δεν υπάρχει δήλωση στελέχους της Κυβέρνησης ή της Κεντρικής Τράπεζας περί προτίμησης των μερισμάτων από τους τόκους καταθέσεων και ομολογιών ούτε υπήρξε αντικίνητρο για τη μεταπώληση, την υπεραξία.
      3. Ουδεμία έρευνα διενεργήθηκε ως προς τον προορισμό και την επένδυση των αντληθέντων κεφαλαίων και καμιά ποινή δεν επιβλήθηκε σε περιπτώσεις καταστρατήγησης.
      4. Τα γεγονότα ουκ απογίγνονται, τα αποτελέσματα όμως μετριάζονται.
      5. Δεδομένου ότι οι συναλλαγές κατά κωδικό και πρόσωπα είναι πλήρως καταγεγραμμένες από τις Αρχές, ερωτάται η Κυβέρνηση: ποιες οι προθέσεις της;
      5.1. Αντιμετωπίζει την επιβολή έκτακτης ειδικής εισφοράς επί των κερδών αυτών;
      5.2. Ποια μέτρα θα λάβει για την παραβίαση της σκοπιμότητας, νομιμότητας και σειράς εισαγωγής, αλλά και για τους αναδόχους και ορκωτούς ελεγκτές;
      5.3. Πώς αντιμετωπίζεται η καταστρατήγηση διάθεσης των κεφαλαίων;
      6. Επιφυλάξεις για την αναδρομικότητα του μέτρου καταρρίπτονται από το πληγέν δημόσιο περί δικαίου αίσθημα.»
      Το λόγο έχει ο Υφυπουργός Οικονομικών κ. Απόστολος Φωτιάδης.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ευχαριστώ, κύριε Πρόεδρε.
      Κύριοι συνάδελφοι, είναι όντως ενδιαφέρουσα η επίκαιρη ερώτηση του αγαπητού συναδέλφου και φίλου κ. Κεδίκογλου. Θα ήθελα να απαντήσω στα ερωτήματα.
      Κατ’ αρχάς θα πρέπει να θυμηθούμε ότι σύμφωνα με το Σύνταγμα άρθρο 78, φόρος ή οποιοδήποτε οικονομικό βάρος δεν μπορεί να επιβληθεί με νόμο αναδρομικής ισχύος που επεκτείνεται πέρα από το οικονομικό έτος, το προηγούμενο εκείνου στο οποίο επεβλήθηκε. Βέβαια είναι σαφές -ο κ. Κεδίκογλου το γνωρίζει, διότι το αναφέρει μέσα στην ερώτησή του-  ότι παράβαση των διατάξεων του Συντάγματος θα έλεγα ότι δεν είναι επιτρεπτή ούτε δυνατή.
      Όσον αφορά το θέμα της παράβασης σκοπιμότητας, νομιμότητας και σειράς εισαγωγής των μετοχών στο Χρηματιστήριο Αξιών, επισημαίνεται ότι με υφιστάμενο νομοθετικό πλαίσιο δεν υπάρχει έγκριση σκοπιμότητας εισαγωγής των εταιρειών στο χρηματιστήριο, αλλά θα πρέπει να πληρούνται μόνο νόμιμες προϋποθέσεις για την εισαγωγή κάποιας εταιρείας. Εφόσον πληρούνται αυτές οι προϋποθέσεις, γίνεται δεκτή η αίτηση για την εισαγωγή στο χρηματιστήριο κατά έναν ενιαίο τρόπο, όπως έγινε και στο παρελθόν και τώρα.
      Για τη σειρά εισαγωγής ειδικότερα, μολονότι στο παρελθόν δεν υπήρχε κάποια ρητή νομοθετική πρόβλεψη στην κείμενη νομοθεσία, κατά την πάγια τακτική το Διοικητικό Συμβούλιο του Χρηματιστηρίου Αξιών κατά την έγκριση εισαγωγής ακολούθησε κανόνες δεοντολογίας και εξέτασε τους όρους της εταιρείας με ίσους όρους εισαγωγής και -θα έλεγα- δικαίου.
      Ωστόσο σε ορισμένες περιπτώσεις που υπήρχαν εξαιρέσεις, οι εξαιρέσεις αφορούσαν κλάδους συγκεκριμένων εταιρειών με αποφάσεις, οι οποίες είχαν ληφθεί προηγούμενα και είχαν γνωστοποιηθεί στο ευρύ καταναλωτικό κοινό, όπως είναι για παράδειγμα η προτίμηση των εταιρειών επενδύσεων χαρτοφυλακίων. Και για να μην υπάρχει καμιά απολύτως παρεξήγηση ή παρερμηνεία αυτής της θέσης, πάρθηκε συγκεκριμένη απόφαση του Χρηματιστηρίου Αξιών Αθηνών από τον  Σεπτέμβριο του 2000, η οποία περιελάμβανε ρητούς κανόνες για την κατηγοριοποίηση των αιτήσεων εισαγωγής και για τη σειρά με την οποία εξετάζονται οι αιτήσεις.
      Όσον αφορά τον προορισμό των κεφαλαίων, θα ήθελα να πω ότι αυτό αναφέρεται  στο ενημερωτικό δελτίο, όμως ο τρόπος διάθεσης των κεφαλαίων σύμφωνα με την ισχύουσα νομοθεσία είναι αποκλειστικά απόφαση της Γενικής Συνέλευσης. Ασφαλώς και πρέπει να τηρηθεί το ενημερωτικό δελτίο μια και η συγκεκριμένη πρόσκληση απευθύνεται σε ευρύ επενδυτικό κοινό, όμως υπό ορισμένες προϋποθέσεις νομίμως μπορεί να αλλάξει ο σκοπός διάθεσης των κεφαλαίων με αυξημένη πλειοψηφία των ? της Γενικής Συνέλευσης, όπως απαιτεί ο συγκεκριμένος νόμος.
     Ταυτόχρονα η Επιτροπή Κεφαλαιαγοράς και το Χρηματιστήριο Αξιών Αθηνών επέβαλαν πρόσθετους όρους δημοσιοποίησης των συγκεκριμένων αποφάσεων. Στις περιπτώσεις που δεν τηρήθηκαν, επιβλήθηκαν αυστηρές ποινές εις βάρος των παραβατών. Το Σώμα Δίωξης Οικονομικού Εγκλήματος έχει κάνει πολλές έρευνες το αποτέλεσμα των οποίων μερικώς έχει γνωστοποιηθεί. Βέβαια και τα υπόλοιπα είναι στη διάθεση του εισαγγελέως και των δικαστικών αρχών.
     ΠΡΟΕΔΡΟΣ (Απόστολος Κακλαμάνης): Ο κ. Κεδίκογλου έχει το λόγο.
     ΒΑΣΙΛΗΣ ΚΕΔΙΚΟΓΛΟΥ: Πρόκειται για ένα πολύ επίκαιρο θέμα. Κατ’ αρχάς για την τάξη και το σεβασμό των αντιλήψεων και της σειράς οφείλω να πω στο Σώμα ότι αυτό το θέμα έχει τεθεί και από τον κ. Μητσοτάκη. Το λέω αυτό για να μη θεωρηθεί ότι κλέβω κάποια πνευματική ιδιοκτησία. Είναι από κείνα που πιστεύω ότι πρέπει να γίνονται με ειδικές εισφορές για να έχουν και ένα χαρακτήρα ποινής, ώστε να προλαμβάνουμε κάποια γεγονότα. 
     Όσον αφορά την επίκληση του άρθρου 78 του Συντάγματος θεωρώ ότι είναι ανεπίκαιρη διότι το έγκλημα είναι διαρκές. Συνεχίζεται και τώρα. Συνεπώς δεν μπορούμε να πούμε ότι επειδή το έγκλημα έγινε το 1999-2000 δεν μπορούμε το 2003 ή το 2004 να επιβάλουμε κάποια εισφορά. 
      Ο κύριος Υπουργός αρκέστηκε σε εκείνα που έπρεπε να τηρούνται προκειμένου να γίνει η εισαγωγή των επιχειρήσεων. Βεβαίως αυτά ήταν αλλά δεν ετηρήθησαν. Ήρθε το Σώμα Δίωξης Οικονομικού Εγκλήματος να μας πει για την επιχείρηση «ΑΛΤΕC», για την άλφα και τη βήτα παρουσίαστηκαν τα τάδε γεγονότα τα οποία δεν ελήφθησαν υπόψη και άρα υπάρχει ευθύνη των αρχών του χρηματιστηρίου. Επίσης η διάθεση των κεφαλαίων ναι μεν γίνεται με απόφαση της Γενικής Συνέλευσης και μπορεί να τροποποιηθεί, αλλά ύστερα από έγκριση της Επιτροπής Κεφαλαιαγοράς.
     Γενικά, κύριε Πρόεδρε, δεν πήρα ικανοποιητική απάντηση. Φοβάμαι ότι η Κυβέρνηση με τέτοια απάντηση και μ’ αυτή την αντίληψη χρεώνεται αυτή τη φοβερή ληστεία που έγινε. Υπέστη μεγάλη αφαίμαξη χρήματος η αγορά ιδιαίτερα στην επαρχία. Οι τόκοι των καταθέσεων και των ομολογιών ήταν ένα διαθέσιμο εισόδημα, το οποίο κινούσε την αγορά στην επαρχία. Τώρα δεν υπάρχει. Αυτό έχει φέρει το «στέγνωμα». Με την απάντηση που μας έδωσε η Κυβέρνηση όχι μόνο χρεώνεται αυτή την κατάσταση, αλλά θα πιστωθεί και από το λαό ως ο επόπτης αυτής της ληστείας. Αυτό πρέπει να το λάβει σοβαρά υπόψη της. 
     ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, πρέπει να πούμε ότι η απόφαση αυτή είναι καθαρά επιχειρηματικού χαρακτήρα. Οι εποπτικές αρχές δεν έχουν ούτε την αρμοδιότητα ούτε τη δυνατότητα να παρέμβουν σε τέτοιες αποφάσεις. Ελέγχουν όμως τη διαφάνεια και τη νομιμότητα των χρημάτων που αντλήθηκαν από το χρηματιστήριο. Ταυτόχρονα πρέπει να πω ότι με δύο αποφάσεις του το Χρηματιστήριο Αξιών Αθηνών το 2000 και το 2001 θέσπισε πρόσθετες υποχρεώσεις για τις εισηγμένες εταιρείες κατά τη δημοσίευση των οικονομικών και λογιστικών καταστάσεων μεταξύ των οποίων και της ειδικής αναφοράς στο θέμα της χρήσης των συγκεκριμένων κεφαλαίων. Όταν δε υπάρχει μεγάλη απόκλιση στην χρήση των αντληθέντων κεφαλαίων, χωρίς να έχει προηγηθεί έγκριση της Γενικής Συνέλευσης με πλειοψηφία ? επιβάλλεται ποινή που είναι και χρηματική.
     ΒΑΣΙΛΗΣ ΚΕΔΙΚΟΓΛΟΥ: Δεν ελέγχονται όμως.
     ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ταυτόχρονα τίθεται και στο ειδικό καθεστώς της υπό επιτήρηση διαπραγμάτευσης, δηλαδή μπαίνει στη λίστα της επιτήρησης αν δεν χρησιμοποιήσει τα χρήματα με τον τρόπο που ανακοίνωσε η εταιρεία στο ενημερωτικό δελτίο ή αν η αλλαγή του προορισμού των χρημάτων δεν έγινε με τη νόμιμη διαδικασία της έγκρισης από τη γενική συνέλευση. Ο τρόπος διάθεσης των χρημάτων αποτελεί αποκλειστικό δικαίωμα της ίδιας της εταιρείας μέσα από τα όργανά της με κυρίαρχο όργανο τη γενική συνέλευση των μετόχων. 
     ΒΑΣΙΛΗΣ ΚΕΔΙΚΟΓΛΟΥ: Και με την έγκριση της Επιτροπής Κεφαλαιαγοράς. 
     Σας ευχαριστώ, κύριε Πρόεδρε, που μου παρείχατε αυτή τη διευκόλυνση.
      ΠΡΟΕΔΡΟΣ (Απόστολος Κακλαμάνης): Να είστε καλά.
      Επίκαιρες ερωτήσεις πρώτου κύκλου:
      Μια και είναι ημέρα διευκολύνσεων, να διευκολύνουμε και τον Αναπληρωτή Υπουργό Εξωτερικών τον κ. Γιαννίτση σε μια ερώτηση του κ. Κολοζώφ.
      Θα συζητηθεί η με αριθμό 588/6.5.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τη συμμετοχή Ελλήνων διπλωματών σε σύσκεψη που πραγματοποιήθηκε στην Αβάνα της Κούβας στην αμερικανική αποστολή, τις καταγγελίες της Κουβανικής Κυβέρνησης κ.λπ.
      Η επίκαιρη ερώτηση του κ. Κολοζώφ έχει ως εξής:
      «Η Ελληνική Κυβέρνηση δεν περιορίζεται μόνο στην πολιτική κάλυψη της ιμπεριαλιστικής εκστρατείας ενάντια στην Κούβα με τις θέσεις που παίρνει στα πλαίσια της Ευρωπαϊκής Ένωσης, όπου τη νόμιμη αντιμετώπιση της υπονομευτικής δραστηριότητας των πληρωμένων πρακτόρων του ιμπεριαλισμού από την Κουβανέζικη Κυβέρνηση, την παρουσιάζει σαν «καταπάτηση των ανθρωπίνων δικαιωμάτων». Προχωρά ακόμα περισσότερο, αφού όπως κατήγγειλε ο ίδιος ο ηγέτης της Κούβας Φιντέλ Κάστρο, Έλληνες διπλωμάτες πήραν μέρος σε σύσκεψη που πραγματοποιήθηκε στην κατοικία τού επικεφαλής της αμερικανικής αποστολής στην Αβάνα. Στη σύσκεψη συμμετείχαν διπλωμάτες και άλλων χωρών, όπου προφανώς συζητήθηκαν σχέδια ανατροπής της Κουβανέζικης Κυβέρνησης. Είναι χαρακτηριστικό ότι μετά τη σύσκεψη αυτή εκδηλώθηκαν πειρατείες σκαφών και αεροπλάνων με σαφή στόχο την πρόκληση στρατιωτικής αναμέτρησης μεταξύ των ΗΠΑ και της Κούβας.
      Ερωτάται ο κύριος Υπουργός για ποιο λόγο συμμετείχαν Έλληνες διπλωμάτες σε τέτοιου είδους συσκέψεις, πράγμα που συνιστά κατάφωρη επέμβαση στα εσωτερικά ξένης χώρας και αποτελεί ενεργή βοήθεια στα εγκληματικά σχέδια του ιμπεριαλισμού ενάντια στον Κουβανέζικο λαό.»
      Ο κύριος Υπουργός έχει το λόγο.
      ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Ευχαριστώ, κύριε Πρόεδρε.
      Η ερώτηση αναφέρει ότι συμμετείχαν διπλωμάτες Έλληνες σε μια συνάντηση στην αμερικάνικη πρεσβεία στην Κούβα όπου προφανώς συζητήθηκαν σχέδια ανατροπής της κουβανέζικης κυβέρνησης. Απαντώντας να διαβεβαιώσω ότι ούτε έγινε ούτε και γίνεται Έλληνας διπλωματικός υπάλληλος να συμμετέχει σε συσκέψεις, οι οποίες έχουν αντικείμενο τη συζήτηση σχεδίων αναμέτρησης ή ανατροπής μιας κυβέρνησης άλλης χώρας.
      Η ελληνική Κυβέρνηση έχει δείξει ότι σέβεται το Διεθνές Δίκαιο και τις διεθνείς συμβάσεις και επομένως δε θα μπορούσε να συμμετέχει διπλωματικός υπάλληλος σε ενέργειες οι οποίες στρέφονται κατά του κράτους στο οποίο είναι διαπιστευμένος.
      Υποθέτω ότι ο ερωτών Βουλευτής αναφέρεται σε μια δεξίωση η οποία έγινε στην αμερικανική πρεσβεία γύρω στο Δεκέμβριο όπου συμμετείχαν πάνω από εξήντα άτομα. Σχέδια ανατροπής σε δεξιώσεις δεν νομίζω ότι είθισται να συζητούνται. Εν πάση περιπτώσει πέρα και από την κατηγορηματική άρνηση που σας ανέφερα, θα ήταν τουλάχιστον και περίεργο να σκεφτεί κανείς ότι η Ελλάδα συνωμοτεί με τις ΗΠΑ για την ανατροπή του καθεστώτος της Κούβας. 
      Επανερχόμενος και κλείνοντας να πω ότι δεν υπάρχει καμία σχέση μεταξύ ερώτησης και πραγματικότητας.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Ο κ. Κολοζώφ έχει το λόγο.
      ΟΡΕΣΤΗΣ ΚΟΛΟΖΩΦ: Κύριε Πρόεδρε, θα ήθελα να σημειώσω την κατηγορηματική τοποθέτηση του Αναπληρωτή Υπουργού Εξωτερικών ότι υπάλληλοι της ελληνικής πρεσβείας δεν συμμετέχουν σε συσκέψεις. Το γεγονός όμως ότι παραδέχεται ότι την ίδια ημερομηνία έγινε μια δεξίωση, αφήνει ανοικτό το θέμα.
      Η κατηγορία δεν γίνεται από κάποια εφημερίδα. Η κατηγορία προέρχεται επίσημα από τον Πρόεδρο της Κούβας. Θα καταθέσω την ομιλία του σχετικά μ’ αυτά τα γεγονότα.
      Σ’ αυτές τις συσκέψεις αποκαλύφθηκε με τις δίκες που έγιναν ότι η κουβανέζικη κυβέρνηση τουλάχιστον οι υπηρεσίες ασφάλειάς της γνώριζαν μια σειρά από τέτοια σχέδια δεδομένου ότι δικοί της άνθρωποι είχαν διεισδύσει στα κέντρα, που άτομα σχεδιάζουν ανατροπές στην Κούβα.
Αναφέρομαι στις οργανώσεις του Μαϊάμι. Είναι συγκεκριμένα αυτά που έδωσε ο Πρόεδρος της Δημοκρατίας της Κούβας –καταθέτω την ομιλία του για να υπάρχει στα Πρακτικά- και αυτό μας ανησύχησε περισσότερο, δεδομένου ότι γνωρίζουμε ότι η στάση της Κούβας απέναντι στην ελληνική Κυβέρνηση είναι πάντα φιλική. Έγιναν πάρα πολλές προσπάθειες.
	Στο σημείο αυτό ο Βουλευτής κ. Ορέστης Κολοζώφ καταθέτει για τα Πρακτικά την προαναφερθείσα ομιλία, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής μέρος της οποίας καταχωρίζεται στα Πρακτικά και βρίσκεται στο τεύχος των Πρακτικών της Βουλής)
      ΟΡΕΣΤΗΣ ΚΟΛΟΖΩΦ: Είμαι Πρόεδρος της Επιτροπής Φιλίας του ελληνικού Κοινοβουλίου με την Κούβα και το ξέρω πολύ καλά αυτό το ζήτημα. Δεν μπορώ να αμφισβητήσω δημόσια δήλωση του Προέδρου, πολύ περισσότερο μάλιστα που ο κύριος Υφυπουργός αφήνει ανοιχτό το θέμα, λέγοντας ότι πήραν μέρος σε μία δεξίωση. «Δεξίωση» με αντιφρονούντες και με ορισμένους παράγοντες άλλων πρεσβειών. 
	Εγώ θα ήθελα πάρα πολύ να ισχύει αυτό που είπε ο κύριος Υπουργός των Εξωτερικών, αλλά πολύ φοβάμαι ότι το ζήτημα αυτό υπάρχει.
	ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός. 
	ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, κύριοι Βουλευτές, δεξιώσεις δίνονται σχεδόν σε καθημερινή βάση στις Πρεσβείες και είθισται, όταν δεν υπάρχει κάποιο ιδιαίτερο κώλυμα να πηγαίνουν οι πρέσβεις. Αλίμονο αν δεν υπήρχαν οι επαφές μεταξύ του Διπλωματικού Σώματος και πρέσβεων από πολλές χώρες!
      Από εκεί και πέρα, η συσχέτιση μιας δεξίωσης με γεγονότα και άλλα ζητήματα για τα οποία η ελληνική Κυβέρνηση δεν έχει απολύτως καμία σχέση και δεν ξέρουμε τι έχει κάνει ο κ. Κάστρο ή άλλοι, δε μας αφορούν.
	Επιμένω ότι δεν υπάρχει καμία σχέση μεταξύ δεξίωσης ελληνικού διπλωματικού προσωπικού και μηχανορραφιών ή ανατρεπτικών κινήσεων που αναφέρει ο κ. Κολοζώφ. Μένω εκεί και δεν νομίζω ότι θα είχα να προσθέσω οτιδήποτε άλλο.
	ΠΡΟΕΔΡΟΣ (Απόστολος Κακλαμάνης): Θα συζητηθεί η με αριθμό 585/6-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Ανάπτυξης, σχετικώς με τη διακίνηση του Τύπου στο Νομό Ηρακλείου. 
	Η επίκαιρη ερώτηση του κυρίου Βουλευτή έχει ως εξής:
	«Στο Νομό Ηρακλείου έχουν διαπιστωθεί περιστατικά εκμετάλλευσης της δεσπόζουσας θέσης της εταιρείας «ΑΡΓΟΣ Α.Ε» από τους εκπροσώπους του υποπρακτορείου «ΕΝΤΥΠΟ ΑΕ», οι οποίοι παράνομα παρακωλύουν την ελεύθερη διανομή του Τύπου.
	Ερωτάται ο αρμόδιος Υπουργός:
* Πρόκειται να εκδοθεί συμπλήρωση του ν. 703/1977 προκειμένου να θεσπιστούν αυστηρότερα πρόστιμα και αφαίρεση της άδεις λειτουργίας τους στα πρακτορεία και υποπρακτορεία διακίνησης του Τύπου που παραβιάζουν τους κανόνες του ανωτέρω νόμου και επιδεικνύουν παράνομη συμπεριφορά; 
* Διενεργούνται έλεγχοι από τα αρμόδια όργανα προκειμένου να διαπιστώνεται η σε κάθε περίπτωση ομαλή και σύννομη διανομή του Τύπου και η τήρηση των κανόνων του ανταγωνισμού αλλά και το με ποια κριτήρια τα υποπρακτορεία διανομής του Τύπου επιλέγουν σε ποια καταστήματα ψιλικών – εφημερίδων - περιοδικών και καπνοβιομηχανικών προϊόντων να διαθέσουν τον ημερήσιο και περιοδικό Τύπο και με ποια κριτήρια καθορίζουν το ύψος των προμηθειών;»
	Το λόγο έχει ο Υφυπουργός Ανάπτυξης κ. Καλαφάτης.
	ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
	Αγαπητέ συνάδελφε, σε σχέση με το θέμα που έχετε θίξει, θα ήθελα να σας πω ότι ήδη η Επιτροπή Ανταγωνισμού έχει επιληφθεί και σας αναφέρω τα ακόλουθα στοιχεία, τα οποία νομίζω ότι είναι χρήσιμα και για σας, αλλά και για την κοινωνία του νομού σας σε σχέση με τη δράση της διανομής του Τύπου. 
	Η Επιτροπή Ανταγωνισμού ερεύνησε την αγορά της διανομής του ημερήσιου και περιοδικού Τύπου με αφορμή την από 3 Οκτωβρίου 2002 αίτηση λήψης ασφαλιστικών μέτρων που κατατέθηκε στην υπηρεσία.
      Μεταξύ των εταιρειών, κατά των οποίων ζητήθηκε η λήψη ασφαλιστικών μέτρων για παραβίαση των άρθρων 1 παρ. 1 και 2 του ν. 703/ 1977 που προαναφέρατε, ήταν και η εταιρεία -στην οποία, επίσης, προαναφέρεστε- ΑΡΓΟΣ Α.Ε.. Η αίτηση αφορούσε την περιοχή της δυτικής Κρήτης, δηλαδή τους Νομούς Ρεθύμνης και Χανίων. Επί της προαναφερομένης αίτησης εκδόθηκε η απόφαση 181/111/2001 της Επιτροπής Ανταγωνισμού, την οποία θα σας καταθέσω στα Πρακτικά, για να την έχετε. 
      (Στο σημείο αυτό ο Υφυπουργός Ανάπτυξης κ. Αλέξανδρος Καλαφάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η απόφαση αυτή διαπίστωσε αφενός την ύπαρξη εναρμονισμένης πρακτικής μεταξύ αυτών των επιχειρήσεων και αφετέρου συλλογική δεσπόζουσα θέση αυτών των επιχειρήσεων και κατάχρηση της θέσης αυτής. Υποχρέωσε προσωρινά αυτές τις εταιρείες, μέχρι της εκδόσεως απόφασης επί της σχετικής καταγγελίας, να προμηθεύουν την αιτούσα με τα διακινούμενα απ’ αυτές έντυπα –εφημερίδες και περιοδικά- και με την απειλή χρηματικής ποινής 200 χιλιάδων δραχμών για την καθεμία εξ αυτών για κάθε μέρα που δε συμμορφώνονται με την παρούσα απόφαση.
      Αναφορικά με την καταγγελία που εκκρεμεί, η Γραμματεία της Επιτροπής Ανταγωνισμού βρίσκεται στο στάδιο της έρευνας της υπόθεσης, την οποία σκοπεύει αυτεπαγγέλτως να επεκτείνει και σε άλλες περιοχές της χώρας. Είναι ένα θέμα το οποίο μας απασχολεί σε όλη τη χώρα. Όχι βέβαια σε όλα τα μέρη. Όμως, υπάρχουν τέτοια συμπτώματα και στις άλλες περιοχές της χώρας. Στο πλαίσιο αυτό εξετάζονται και τα κριτήρια που εφαρμόζουν οι εταιρείες διανομής Τύπου για τη διάθεση των προϊόντων τους, όπως αναφέρεται στην ερώτησή σας. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Όσον αφορά το θέμα της αυστηρότητας των προστίμων που επιβάλλονται από την Επιτροπή Ανταγωνισμού, σύμφωνα με το ν. 703/ 1977, θέλω να σας πω ότι τα προβλεπόμενα πρόστιμα θεωρούνται υψηλά και μάλιστα φθάνουν μέχρι το 15% του τζίρου των επιχειρήσεων. Ορισμένες φορές φθάνουν και τα 2 εκατομμύρια δραχμές. Γι’ αυτόν ακριβώς το λόγο δεν έχει υπάρξει ο προβληματισμός, για να τροποποιήσουμε το ν. 703/ 1977 και να ονομάσουμε τα ύψη των προστίμων. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φριαγκιαδουλάκης έχει το λόγο. 
      ΕΜΜΑΝΟΥΗΛ ΦΡΙΑΓΚΙΑΔΟΥΛΑΚΗΣ: Κύριε Πρόεδρε, κύριε Υπουργέ, υπάρχουν σήμερα δημοσιεύματα στον Τύπο στο Ηράκλειο που μιλούν για «νονό» του ημερήσιου Τύπου. Είναι ένα πρωτοσέλιδο δημοσίευμα. Υπάρχουν, επίσης, δύο συμφωνητικά, τα οποία θα καταθέσω εδώ. Το ένα είναι συμφωνητικό για τη διακίνηση εντύπων και το άλλο είναι συμφωνητικό για την αποκλειστική προμήθεια προϊόντων που διαθέτει η «ΕΝΤΥΠΟ Α.Ε.» -που εκπροσωπεί την «ΑΡΓΟΣ Α.Ε.»- δηλαδή ψιλικά, στυλό, αναπτήρες, ό,τι μπορεί να φανταστεί κανείς, και υποχρεώνει όποιος παίρνει εφημερίδες να παίρνει και αυτά τα είδη. Όχι μόνο αυτά, αλλά και αυτά που στο μέλλον θα πρακτορεύει η «ΕΝΤΥΠΟ Α.Ε.» στην αγορά.
      (Στο σημείο αυτό ο Βουλευτής κ. Εμμανουήλ Φριαγκιαδουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Θέλω, λοιπόν, να πω ότι αυτή η ανώνυμος εταιρεία «ΕΝΤΥΠΟ» εδρεύει στο Ηράκλειο της Κρήτης και ασχολείται, κατά κύριο αντικείμενο, μεταξύ των υπολοίπων επιχειρηματικών δραστηριοτήτων της και με την προώθηση και διανομή εφημερίδων και περιοδικών. Γενικά προωθεί έντυπα, αφού εκπροσωπεί την ανώνυμη εταιρεία «ΑΡΓΟΣ». Όμως, η «ΕΝΤΥΠΟ Α.Ε.» διακινεί και διάφορα ψιλικά, όπως δηλώνει, κατόπιν συμφωνίας με την «ΑΡΓΟΣ Α.Ε.».
      Εγώ προσωπικά δεν θα μπορούσα να διανοηθώ ότι η «ΑΡΓΟΣ Α.Ε.» και όποιοι βρίσκονται πίσω απ’ αυτήν, δηλαδή το γνωστό συγκρότημα που έχει σημαντική σημασία στα γράμματα και στις τέχνες, ασχολείται με τα ψιλικά και με τα περίπτερα του Ηρακλείου. Η «ΕΝΤΥΠΟ Α.Ε.» διατείνεται, λοιπόν, ότι μάλλον κάποιος κάνει λάθος.
      Η «ΕΝΤΥΠΟ Α.Ε.» οργανώνει κέντρα Τύπου, στήνει δηλαδή μαγαζάκια όπου αυτή κρίνει ότι την εξυπηρετούν και πουλά ψιλικά, εφημερίδες, περιοδικά και τσιγάρα. Όπου δεν υπάρχουν άδειες βρίσκει κάποιον «κακομοίρη» περιπτερά που έχει μια άδεια, την αγοράζει και έτσι πουλά και τσιγάρα. Στήνει σε απόσταση δεκαέξι μέτρων από ένα πρατήριο τσιγάρων και εντύπων, ένα μαγαζάκι τέτοιου τύπου και, βέβαια, κινδυνεύει να κλείσει ο άλλος, γιατί συγχρόνως του στερεί τη διακίνηση εντύπων, περιοδικών και εφημερίδων. 
      Αυτό είναι ένας εκβιασμός, όπως αντιλαμβάνεστε, και πραγματικά παρεμβαίνει στο θέμα του αθέμιτου ανταγωνισμού. Εγώ προσωπικά πιστεύω ότι παρεμβαίνει και στη διακίνηση των ιδεών. Δηλαδή λειτουργεί και αντισυνταγματικά, γιατί εμποδίζει τον Τύπο. Δεν έχει καθόλου κάνει συμβάσεις με τους μικρότερους πράκτορες που διακινούν τον Τύπο ούτε τους δίνει άδειες, για να τους έχει συνεχώς στο χέρι και να τους εκμεταλλεύεται. Μειώνει τα ποσοστά ανάλογα με το πώς αυτός κρίνει.
     Επιπλέον, περίπου σε εκατόν είκοσι ή και εκατόν τριάντα μικρομάγαζα, περίπτερα δηλαδή, έχει στερήσει την άδεια –αυτό ήθελα να πω- αυθαίρετα και μονομερώς.
     ΠΡΟΕΔΡΕΥΩΝ (Κωνσταντίνος Γείτονας): Σαφέστατος, κύριε συνάδελφε.
     Ορίστε, κύριε Υπουργέ.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, κατανοώ την ανησυχία σας, διότι το θέμα που έχετε θίξει –και έχει απασχολήσει την Επιτροπή Ανταγωνισμού και για άλλες περιοχές της χώρας- είναι από αυτά τα καθημερινά, ανθρώπινα προβλήματα απλών βιοπαλαιστών, τα οποία, πολλές φορές, δεν είναι και εύκολο να αγγίξεις. Κι αυτό διότι υπάρχει μια πολυπλοκότητα των νόμων.
     Τα θέματα που θίξατε, για τις άδειες, τα τσιγάρα κ.λπ., είναι ζητήματα της Τοπικής Αυτοδιοίκησης. Και αν εκεί κάτι δεν πάει καλά, πρέπει να ενεργοποιηθεί η Τοπική Αυτοδιοίκηση. Δεν είναι θέμα του Υπουργείου Ανάπτυξης να ελέγξει αν ένα περίπτερο υπάρχον ή υπό σύσταση θα πουλήσει τσιγάρα ή όχι. Είναι όμως πάρα πολύ σοβαρά θέματα που ταλανίζουν ιδιαίτερα τις μικρές κοινωνίες και ανθρώπους βιοπαλαιστές που ζουν από ένα μικρό μαγαζάκι και από κάποια μικρά ποσοστά από κάποια προϊόντα που πουλούν.
     ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μήπως είναι συγγενείς οι εταιρείες;
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Το ποιος είναι πίσω από μια εταιρεία, αυτό δεν είναι θέμα το οποίο πρέπει να ελέγξει το Υπουργείο Ανάπτυξης. Σημασία έχει αν αυτά τα καταστήματα που συστήνονται λειτουργούν σωστά σύμφωνα με τους νόμους του ελληνικού κράτους. Αυτό είναι το ενδιαφέρον μας. Το ποιος ανοίγει και ποιος κλείνει ένα μαγαζί δε μας ενδιαφέρει. Εσάς μπορεί να σας ενδιαφέρει. Και εμάς μας ενδιαφέρει, σε άλλο όμως επίπεδο. Δε μας ενδιαφέρει όμως την ώρα της εφαρμογής του νόμου. Την ώρα της εφαρμογής του νόμου πρέπει να δούμε εάν το οποιοδήποτε μαγαζί τηρεί τις νόμιμες διαδικασίες που προβλέπει το συγκροτημένο ελληνικό κράτος.
     Γι’ αυτόν ακριβώς το λόγο, συμπερασματικά, θέλω να σας πω το εξής: πρώτον, η Επιτροπή Ανταγωνισμού έχει επιληφθεί του θέματος. Δεν κοιμάται η Επιτροπή Ανταγωνισμού. Το έχουμε αντιμετωπίσει σε όλη τη χώρα και ειδικά στην περιοχή, στην οποία εσείς αναφέρεστε. Δεύτερον, σε κάθε καταγγελία η οποία έρχεται στα γραφεία της παρεμβαίνει άμεσα. Τρίτον, κατά τον έλεγχο της καταγγελίας, εμείς εξετάζουμε και τα κριτήρια διανομής, αυτά δηλαδή που εσείς αναφέρετε στην επίκαιρη ερώτησή σας. Και τέταρτον, δεν εξετάζεται η τροποποίηση του ν. 703/1977, διότι τα προβλεπόμενα πρόστιμα είναι ικανά. Σημασία έχει να είμαστε σε μια εγρήγορση και η Τοπική Αυτοδιοίκηση και οι κοινωνικοί και επαγγελματικοί φορείς της περιοχής και η Επιτροπή Ανταγωνισμού, ούτως ώστε φαινόμενα αθέμιτου ανταγωνισμού πάραυτα να καταγγέλλονται και πάραυτα να τιμωρούνται.
     ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, συγγενική σχέση έχουν οι εταιρείες; Αυτό να μας πείτε!
     ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ: Το ομολογεί εδώ ότι η «ΕΝΤΥΠΟ» είναι μέτοχος.
     ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ.
     Ακολουθεί η με αριθμό 592/6-5-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την καθυστέρηση επικύρωσης των εκλογικών αποτελεσμάτων των εκλογών αιρετών εκπροσώπων στα Υπηρεσιακά Συμβούλια των εκπαιδευτικών της Δευτεροβάθμιας Εκπαίδευσης.
     Η επίκαιρη ερώτηση του κυρίου Βουλευτή έχει ως εξής:
     «Οργισμένοι είναι οι εκπαιδευτικοί της δευτεροβάθμιας εκπαίδευσης για την πλέον του διμήνου απαράδεκτη και ύποπτη κωλυσιεργία του Υπουργού Παιδείας να κυρώσει τα αποτελέσματα των εκλογών των αιρετών εκπροσώπων της 19ης Φεβρουαρίου 2003 στα Υπηρεσιακά Συμβούλια.
     Την οργή αυτή έχει εκφράσει το Διοικητικό Συμβούλιο της ΟΛΜΕ με δύο ανακοινώσεις και αρκετά διαβήματα προς τον κύριο Υπουργό Παιδείας.
     Παρ’ όλα αυτά η πολιτική ηγεσία του ΥΠΕΠΘ με μια σειρά μεθοδεύσεων και απαράδεκτων πρακτικών, επιδιώκει να αλλοιώσει τη βούληση των εκπαιδευτικών, όπως αυτή εκφράστηκε στις εκλογές της 19ης Φεβρουαρίου 2003 και αποτυπώθηκε στα αποτελέσματα τα οποία κατέγραψαν, συγκέντρωσαν και ήλεγξαν οι αρμόδιες υπηρεσίες του Υπουργείου (Πρακτικά Εφορευτικών Επιτροπών, Πράξεις Νομαρχιακών Επιτροπών κλπ., σύμφωνα με το ΠΔ 1/2003).
     Οι παρεμβάσεις αυτές συνιστούν απροκάλυπτη παρέμβαση στην εκλογική διαδικασία και οφείλονται στην πίεση που ασκούν ορισμένοι συνδικαλιστές του ΠΑΣΟΚ, οι οποίοι αντιδρούν, επειδή εκλέχτηκε αιρετός στο ΚΥΣΔΕ (Κεντρικό Υπηρεσιακό Συμβούλιο Δευτεροβάθμιας Εκπαίδευσης) εκπαιδευτικός, ο οποίος, αν και είναι κομματικό και συνδικαλιστικό στέλεχος του ΠΑΣΟΚ, εντούτοις δεν τους είναι αρεστός και, όπως φημολογείται, δεν είναι αρεστός ούτε στην πολιτική ηγεσία του ΥΠΕΠΘ.
     Με αυτές τις ενέργειες αναδεικνύεται η αντιδημοκρατική νοοτροπία και η καθεστωτική αντίληψη της ηγεσίας του ΥΠΕΠΘ, σύμφωνα με την οποία η λειτουργία του κράτους και οι θεσμοί υποτάσσονται στις επιθυμίες και επιλογές του κόμματος.
     Αποτέλεσμα όλων αυτών είναι να μη λειτουργεί επί δίμηνο το ΚΥΣΔΕ σε μια περίοδο που πλήθος εκπαιδευτικών θεμάτων βρίσκονται σε εκκρεμότητα και επιζητούν λύση.
     Γι’ αυτό
     Ερωτάται ο κύριος Υπουργός Εθνικής Παιδείας και Θρησκευμάτων
     1. Πότε επιτέλους θα σταματήσει τις αντιδημοκρατικές μεθοδεύσεις και πρακτικές που αποσκοπούν στην αλλοίωση του εκλογικού αποτελέσματος;
     2. Θα επικυρώσει το εκλογικό αποτέλεσμα για το ΚΥΣΔΕ, σεβόμενος τη βούληση των εκπαιδευτικών, όπως αυτή καταγράφηκε στις εκλογές της 19ης Φεβρουαρίου 2003 και πότε; «
	Θα απαντήσει ο Υπουργός Εθνικής Παιδείας και Θρησκευμάτων κ. Γκεσούλης.
      Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το Φεβρουάριο έγιναν εκλογές για την ανάδειξη των αιρετών εκπροσώπων των εκπαιδευτικών στα υπηρεσιακά συμβούλια πρωτοβάθμιας και δευτεροβάθμιας εκπαίδευσης. Οι εν λόγω εκλογές πραγματοποιήθηκαν όπως προβλέπεται από το π.δ. 1203. Θα έλεγα ότι σε αυτές τις εκλογές υπήρξε μία ένσταση κατά ενός συνυποψηφίου με την οποία επικαλείται ότι υπάρχουν παρατυπίες και παραλείψεις στη διεξαγωγή των εκλογών σε ορισμένες περιοχές. Επειδή αυτό το θέμα έπρεπε να διερευνηθεί, δόθηκε εντολή να γίνει ΕΔΕ. Η έρευνα αυτή ολοκληρώθηκε, περιμένουμε τα πορίσματα και θα παρθούν οι ανάλογες αποφάσεις. Άρα είναι ευνόητο ότι η φύση αυτής της έρευνας απαίτησε ικανό χρόνο και επομένως είναι εύλογο να υπάρχει σχετική καθυστέρηση για την κύρωση των αποτελεσμάτων αυτής της διαδικασίας και κατά συνέπεια της νόμιμης συγκρότησης του ΚΥΣΔΕ.
      Η παρέμβαση αυτή του Υπουργείου Παιδείας αποδεικνύει την ευαισθησία που έχουμε στο Υπουργείο Παιδείας για τα θέματα τήρησης της δημοκρατίας, της νομιμότητας, της διασφάλισης των δημοκρατικών διαδικασιών και του κύρους του Υπηρεσιακού Συμβουλίου. Το Υπουργείο Παιδείας στέκεται πάνω από συνδικαλιστικές μεμψιμοιρίες, σκοπιμότητες και αυτά που του αποδίδονται τόσο από την ερώτηση και την έμμεση τοποθέτηση του κυρίου συναδέλφου, δεν είναι ορθά. Πρέπει να τονίσω ότι η διαφάνεια, η αξιοκρατία και ο σεβασμός της δημοκρατίας, που αποτελούν καθημερινή μας πρακτική, δε μας επιτρέπουν να συγκαλύπτουμε ή να προσπερνάμε ενστάσεις και αμφισβητήσεις στις εκλογικές διαδικασίες με ευκολία. Πρέπει πάντα να δείχνουμε την ευαισθησία, την ευθύνη και με υπευθυνότητα να αντιμετωπίζουμε αυτά τα θέματα.
      Θέλω να διαβεβαιώσω την Εθνική Αντιπροσωπεία και ιδιαίτερα το συνάδελφο κ. Καλό ότι μετά τη μελέτη των συμπερασμάτων –σε λίγες ημέρες από σήμερα- αυτής της έρευνας, θα πράξουμε αυτό που είναι το σωστό έτσι ώστε να συγκροτήσουμε νόμιμα το υπηρεσιακό συμβούλιο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλός έχει το λόγο.
      ΓΕΩΡΓΙΟΣ ΚΑΛΟΣ: Κύριε Πρόεδρε, η απάντηση που μου δίνει σήμερα ο κύριος Υφυπουργός, εφόσον δεν ήρθε στη Βουλή ο κύριος Υπουργός, αποδεικνύει περίτρανα του λόγου μας το αληθές. Αποδεικνύει, δηλαδή, για μία ακόμη φορά ότι αρνείται να καταλάβει η πολιτική ηγεσία του Υπουργείου Παιδείας ότι δεν μπορεί να αλλάξει τη μέχρι σήμερα τακτική που ακολούθησε, όσον αφορά το σεβασμό που οφείλει στα θέματα νομιμότητας, όταν μάλιστα αυτά τα θέματα είναι θέματα που αγγίζουν την καθημερινή λειτουργία της εκπαίδευσης σε πολύ-πολύ καίριους τομείς.
      Η αλήθεια ξέρετε ποια είναι; Είναι αυτή που ομολόγησε πριν από λίγο ο κύριος Υφυπουργός, ότι δηλαδή μέσω μιας ενστάσεως την οποία «καλλιτεχνικώς» προώθησαν ημέτεροι, έρχονται, χωρίς να τους δίνει ο νόμος, κύριε Πρόεδρε, το δικαίωμα, να επέμβουν στα της διαδικασίας των αρχαιρεσιών αυτών. Εδώ ακολουθείται η καθαρή εκλογική διαδικασία που γνωρίζουμε και από τις εθνικές βουλευτικές εκλογές. Δεν έχει καμία, μα καμία δουλειά το Υπουργείο Παιδείας να ανακαλύπτει δικές του μεθόδους, όπως την ΕΔΕ.
      Όφειλε να επικυρώσει εδώ και δυόμισι μήνες τα αποτελέσματα. Από εκεί και έπειτα οποιοσδήποτε προσέφευγε, κύριε Υπουργέ, έπρεπε να πάει. Ή ήταν εκσυγχρονιστής του ΠΑΣΟΚ και δεν μπόρεσε να βγει. Είναι ο δεύτερος αυτός που θέλετε να βάλετε στο ΚΥΣΔΕ, είτε ήταν ο πρώτος και  αμφισβητούν την επιτυχία του, μη εκσυγχρονιστής του ΠΑΣΟΚ, δηλαδή παραδοσιακό ΠΑΣΟΚ.
      Ξέρετε εσείς, για να μη λέω εδώ ονόματα και εκθέτουμε ανθρώπους. Είναι βέβαιο ότι αυτή είναι υπόθεση των δικαστηρίων. Δεν είναι δικό σας «βιλαέτι» το Υπουργείο Παιδείας για να κάνετε εσείς ερμηνεία των νόμων κατά το δοκούν. Γι’ αυτό σας εγκαλώ, επειδή περιφρονείτε τη νομιμότητα σε μια τόσο σοβαρή διαδικασία, όπως είναι η ανάδειξη των αιρετών εκπροσώπων των εκπαιδευτικών. 
      Έρχεσθε, λοιπόν, και προσπαθείτε να εξηγήσετε την αντιδημοκρατική σας συμπεριφορά, την καθεστωτική σας συμπεριφορά, επικαλούμενοι τι; Όχι νόμους, αλλά τη δική σας πρακτική. Έτσι έδοξε τω Υπουργώ Παιδείας και έτσι ενήργησε. Αυτό, όμως, είναι η καθεστωτική συμπεριφορά για την οποία σας εγκαλώ. Κάντε γρήγορα, λοιπόν, το καθήκον σας, διότι τα δικαστήρια θα στραφούν εναντίον σας και όχι εναντίον μόνο όσων δεν έκαναν σωστά το καθήκον τους σε αυτές τις εφορευτικές επιτροπές.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υφυπουργός.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε συνάδελφε, μου κάνουν εντύπωση τα σενάρια που περιγράψατε περί εσωτερικών συσχετισμών στο ΠΑΣΟΚ. Φαίνεται κρίνετε από τα δικά σας. Εμείς από την πλευρά του Υπουργείου Παιδείας αντιμετωπίζουμε μια καταγγελία που υπήρχε, αναφορικά με την αμφισβήτηση της εκλογής ενός αιρετού, με πολλή ευαισθησία και ευθύνη. Με συνέπεια και υπευθυνότητα ζητήσαμε και έγινε ΕΔΕ και περιμένουμε τα πορίσματα. 
      ΓΕΩΡΓΙΟΣ ΚΑΛΟΣ: Να μου πείτε βάσει ποίου νόμου το κάνατε. 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Τι άλλο θα μπορούσε να γίνει; Πώς αλλιώς μπορεί να εκφράσει κανείς το σεβασμό του στη δημοκρατία; Πώς αλλιώς θα εκφράσει κανείς τη συνέπεια που πρέπει να έχει στη λαϊκή, αν θέλετε, παρέμβαση, στον κοινωνικό έλεγχο, όπως εκφράζεται με τους αιρετούς μέσα στα συμβούλια;
      Έτσι εμείς αντιλαμβανόμαστε τη δημοκρατία, με ευαισθησία και ευθύνη και δεν την αντιμετωπίζουμε ούτε με τακτικές κινήσεις ούτε στα πλαίσια των εσωτερικών συσχετισμών των κομμάτων. Γι’ αυτό, λοιπόν, θέλω να κλείσω λέγοντας ότι αυτό που ήταν απαραίτητο να γίνει -δηλαδή να γίνει έρευνα, να υπάρχουν πορίσματα και η ανάλογη απόφαση- αυτό θα γίνει. 
      Από κει και πέρα, ο σεβασμός και η ευθύνη για τη διαφάνεια, μας οδήγησαν να έχουμε αυτήν την καθυστέρηση, η οποία δεν έγκειται στο Υπουργείο Παιδείας, αλλά στην ίδια την έρευνα. Όσον αφορά τα ζητήματα δημοκρατίας που θέσατε, γνωρίζει ο ελληνικός λαός τις ευαισθησίες που υπάρχουν στο δικό μας κόμμα και τον τρόπο με τον οποίο την εκφράσαμε θεσμικά κάθε φορά που μας δόθηκε η ευκαιρία. 
      Σας ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των επίκαιρων ερωτήσεων δεύτερου κύκλου. 
      Η πρώτη με αριθμό 586/6.5.2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με την επανάκριση των βαριά αναπήρων για την ικανότητά τους να οδηγούν κ.λπ., διαγράφεται λόγω κωλύματος του ερωτώμενου Υπουργού.
      Δεύτερη είναι η με αριθμό 589/6.5.2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντώνη Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του νέου γηπέδου της Ποδοσφαιρικής Ανώνυμης Εταιρείας Α.Ε.Κ. στη Φιλαδέλφεια κλπ.
      Η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση τα δίνει όλα στους μεγαλοεπιχειρηματίες που, μεταξύ των άλλων, εμπορεύονται και τον αθλητισμό. Μετά τη σκανδαλώδη παραχώρηση για μισό αιώνα του Σταδίου Καραϊσκάκη στην ΠΑΕ Ολυμπιακός (Κόκκαλης), παραχωρεί έναν πολύτιμο πνεύμονα της Αθήνας στην ΠΑΕ ΑΕΚ (ENIC) και ακολουθεί το νέο τερατούργημα με το γήπεδο της ΠΑΕ Παναθηναϊκός (Αφοί Βαρδινογιάννη). 
      Η κυρία Υπουργός ΠΕΧΩΔΕ υπέγραψε πρόσφατα την κατεδάφιση του γηπέδου της ΑΕΚ παρά την αντίθεση του δήμου, των κοινωνικών φορέων και των κατοίκων της περιοχής. Στη θέση του θα κατασκευασθεί ένας τεράστιος τσιμεντένιος όγκος είκοσι επτά χιλιάδων τ.μ. με ύψος μέχρι και τριάντα πέντε μέτρα, με ταυτόχρονη καταστροφή τουλάχιστον τριών χιλιάδων εκατό τ.μ. δάσους και άλλων τριών χιλιάδων διακοσίων τ.μ. για το δρόμο περιμετρικά του κτίσματος. 
      Το τερατούργημα αυτό επιπλέον θα προκαλέσει τεράστια κυκλοφοριακή επιβάρυνση σε μόνιμη βάση και υπερσυγκέντρωση εγκαταστάσεων εμπορικών και ψυχαγωγικών (θα καλύψουν το 40% της συνολικής επιφάνειας του κτίσματος!) σε περιοχή αμιγούς κατοικίας με διατηρητέο συνοικισμό και ταυτόχρονα το μαράζωμα της τοπικής αγοράς.
      Το Κ.Κ.Ε. θεωρώντας ότι πρέπει να επανεξεταστεί από την αρχή το όλο ζήτημα, ερωτά την κυρία Υπουργό:
      Ποια αξιοπιστία έχει η προφορική δέσμευση ότι θα υπάρξουν στο μέλλον κυκλοφοριακές ρυθμίσεις, όταν μέχρι σήμερα ούτε καν μελέτη δεν έχει ξεκινήσει και γιατί δόθηκε άδεια κατεδάφισης χωρίς να έχει εγκριθεί μελέτη περιβαλλοντικών επιπτώσεων, το σχέδιο της οποίας δεν προβλέπει εναλλακτικές λύσεις για να αποφευχθεί η περιβαλλοντική και οικιστική υποβάθμιση;
      Πώς θα καταστραφεί έκταση πρασίνου στο Άλσος Νέας Φιλαδέλφειας, όταν η αρμόδια Διεύθυνση Δασών Αθηνών τα θεωρεί δημόσια δάση και έκταση που έχει χαρακτηριστεί αναδασωτέα;»
      Το λόγο έχει η Υφυπουργός  Περιβάλλοντος, Χωροταξίας και Δημοσίων Έργων κ. Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, η χώρα μας στα πλαίσια της προετοιμασίας για την άρτια κι ολοκληρωμένη διεξαγωγή των Ολυμπιακών Αγώνων έχει προωθήσει ρυθμίσεις πολεοδομικές, κυκλοφοριακές, αναπλάσεων κ.λπ σε διάφορες θέσεις της Αττικής αλλά και σε ολόκληρη τη χώρα και στην υπόλοιπη Ελλάδα, όπου κι εκεί έχουμε ολυμπιακές πόλεις που θα υποδεχθούν Ολυμπιακούς Αγώνες, προκαταρκτικούς κι άλλες εκδηλώσεις ολυμπιακές. Στις ρυθμίσεις αυτές -και βέβαια πάντα στο στόχο που η Κυβέρνηση έχει για να έχουμε σύγχρονα γήπεδα για τις ομάδες τις ιστορικές οι οποίες εκπροσωπούν, αν θέλετε, τη χώρα μας στο διεθνές πεδίο- υπάγονται και τα έργα αναβάθμισης των εγκαταστάσεων στο γήπεδο της ΑΕΚ στο Δήμο της Νέας Φιλαδέλφειας, για το οποίο ψηφίστηκε και ισχύει το άρθρο 19 του ν. 3044/2002 στο ΦΕΚ 197 Α΄, το οποίο βεβαίως είναι γνωστό σε όλους και υπάρχουν και τα αντίστοιχα διαγράμματα.
      Στο ΥΠΕΧΩΔΕ έχει κατατεθεί μελέτη περιβαλλοντικών επιπτώσεων του νέου σταδίου της ΑΕΚ, η οποία βρίσκεται στο στάδιο της αξιολόγησής της. Όταν δίνεται άδεια κατεδάφισης, κύριε Πρόεδρε, δεν χρειάζονται περιβαλλοντικοί όροι. Οι περιβαλλοντικοί όροι, όπως προβλέπεται από τους νόμους και τις διατάξεις, χρειάζονται -και είναι βεβαίως υποχρεωτικοί- όταν έχουμε δράση, παρέμβαση, όταν έχουμε κατασκευή ενός οποιουδήποτε έργου. Άρα, λοιπόν, η μελέτη αυτή που έχει έρθει βρίσκεται στο επίπεδο της αξιολόγησης. Και σε ό,τι αφορά την κυκλοφοριακή μελέτη, που είναι προκαταρκτική μελέτη, έχει εκπονηθεί αυτό το στάδιο για το σύνολο των έργων που έχει και οδοποιίες μέσα, κάποιες κατασκευές, βελτιώσεις, υπόγειες σήραγγες κ.λπ.
      Σε ό,τι αφορά τώρα το Άλσος της Νέας Φιλαδέλφειας, όπως ξέρετε στη ρύθμιση αυτή που υπογράφεται και από τον Υπουργό Γεωργίας -και όπου ρυθμίζονται οι πολεοδομικές, κατά κάποιο τρόπο, αναφορές σ’ αυτόν το χώρο- υπάρχει ένα πολύ μικρό κομμάτι για το οποίο έχει γίνει πάρα πολύ συζήτηση, το οποίο, όμως, έχει μπει στις διαδικασίες αυτές που το Υπουργείο Γεωργίας, σύμφωνα και με τις υπογραφές και με τους νόμους του, έχει προβλέψει και συντελεί αυτήν τη στιγμή.
      Θέλω να πω για το αναδασωτέο που αναφέρει ο κύριος συνάδελφος ότι μιλάμε για νόμους του ’15 και του ’34 ,όπου στην περίπτωση αυτή αναφέρεται μια γενική κατεύθυνση και κηρύσσεται αναδασωτέα ολόκληρη η Αττική. Στη διάρκεια και στην πάροδο του χρόνου για μεγάλα έργα και παρεμβάσεις, πάντα, όμως, με τη θωράκιση των νόμων και των προδιαγραφών, έχουν προβλεφθεί και διαδικασίες τέτοιες, πάντα μέσα στα πλαίσια του νόμου, οι οποίες σε όλα αυτά τα χρόνια αίρουν κατά κάποιο τρόπο το χαρακτήρα αυτών των περιοχών όταν πρόκειται, όμως, για πολύ συγκεκριμένες και πολύ μικρές εκτάσεις είτε για χρήσεις -γιατί εδώ δεν γνωρίζω, κύριε συνάδελφε, σε ποιο κομμάτι αναφέρεστε- όταν πρόκειται για τη χρήση που έχει παραδοθεί κι έχει δημόσιο χαρακτήρα ή για κυριότητα. Σε ποιο κομμάτι αναφέρεστε; Μιλάμε για το κομμάτι που είναι εντός σχεδίου και, όπως καταλαβαίνετε, όταν είναι μέσα στο σχέδιο δεν διέπεται από ίδιον νομικόν καθεστώς η ιδιοκτησία του κομματιού αυτού.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Πράγματι τα δίνετε όλα στους μεγαλοεπιχειρηματίες: Κόκκαλης, ENIC και Ψωμιάδης για την ΑΕΚ και Βαρδινογιάννης για το γήπεδο του Παναθηναϊκού. Κανείς δεν λέει ότι δεν πρέπει να έχουμε γήπεδα. Και γήπεδα να έχουμε και να προλάβουμε τους Ολυμπιακούς Αγώνες, αλλά εδώ δεν πρόκειται για γήπεδο, δεν πρόκειται να γκρεμίσουμε ένα παλιό γήπεδο και να φτιάξουμε ένα άλλο για να καλύψει τις ανάγκες της η ΑΕΚ, που πρέπει να καλύπτει τις ανάγκες της και αυτή και οι άλλες ομάδες κι οι άλλοι αθλητικοί σύλλογοι που είναι στη Φιλαδέλφεια. Εδώ πρόκειται να φτιάξετε ένα τερατούργημα πολύ μεγαλύτερο σε όγκο από ό,τι χρειάζεται για αθλητικούς λόγους.
      Δίνετε άδεια να προχωρήσει ένα τερατούργημα είκοσι επτά χιλιάδων τετραγωνικών μέτρων και τριάντα πέντε μέτρων ύψος –τόσο τσιμέντο θα είναι- για να υπάρχουν κινηματογράφοι, να υπάρχει εμπορικό κέντρο! Γι’ αυτό φωνάζουμε! Μη μας λέτε «χάριν των Ολυμπιακών Αγώνων»! Είναι χάριν των επιχειρηματιών!
      Τώρα εδώ υπάρχουν τα εξής ζητήματα. Οι επιπτώσεις θα είναι τεράστιες. Πρώτο ζήτημα είναι ο περιορισμός του πρασίνου και μιλάμε για έξι στρέμματα. Τώρα, εάν θα νομιμοποιηθεί στο μέλλον από το Υπουργείο Γεωργίας –δεν ξέρω με ποιες διατάξεις- αυτό είναι άλλο ζήτημα. Όμως δίνετε την άδεια κατεδάφισης χωρίς καν το Υπουργείο Γεωργίας να έχει νομίμως καταργήσει από πράσινο αυτό το τμήμα των έξι στρεμμάτων. 
     Δεύτερο ζήτημα, όταν γίνονταν συζητήσεις για το γήπεδο της ΑΕΚ εδώ και μεγάλο χρονικό διάστημα, το Υ.ΠΕ.ΧΩ.Δ.Ε. υποσχόταν στο δήμο ότι θα λυθεί το κυκλοφοριακό. Εκεί θα γίνει τεράστιο μποτιλιάρισμα! Δεν ξέρω για την προκαταρκτική μελέτη, αλλά ακόμα και να υπάρχει, δεν λέει τίποτα. Η κυρία Υπουργός πρόσφατα στις διαμαρτυρίες του δήμου στο ότι εμπόδισαν να γκρεμιστεί με τα γκρέιτερ, ξέρετε τι είπε; Απάντησε ότι τώρα θα ανατεθεί η μελέτη στο Πολυτεχνείο! Ποια η αξιοπιστία ότι θα λυθεί το κυκλοφοριακό; 
      Εκεί, όταν θα γίνει ένα τεράστιο εμπορικό κέντρο, δεν θα περνά με τίποτα το αυτοκίνητο. Προχωράτε, λοιπόν, σε αυτό το εμπορικό κέντρο, στο κέντρο ψυχαγωγίας -και ένα περιορισμένο μέρος θα είναι γήπεδο- χωρίς να λάβετε υπόψη τα κυκλοφοριακά ζητήματα, την επιβάρυνση του περιβάλλοντος σε μια περιοχή διατηρητέα και αμιγώς κατοικίας!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω με το εξής. Η μελέτη περιβαλλοντικών επιπτώσεων θα αξιολογηθεί. Κατ’ αρχάς αυτή η μελέτη είναι απαράδεκτη. Περιλαμβάνει και έργα τα οποία δεν πρόκειται να γίνουν. Έχουν γίνει αλλαγές. Κατά δεύτερο λόγο η λύση που προτείνει η ΑΕΚ δεν αναπληρώνει τη ζημιά που γίνεται στο περιβάλλον, πράγμα που σημαίνει ότι κανονικά δεν μπορεί να γίνει δεκτή από το Υπουργείο σας. Αλλά εσείς όταν λέτε «γκρεμίστε», σημαίνει ότι θα αποδεχθείτε και την περιβαλλοντική χάριν των επιχειρηματικών συμφερόντων των εμπόρων του αθλητισμού! Από κει δημιουργήθηκε και ο χουλιγκανισμός! Αφού τους τα δίνετε όλα, είναι κράτος εν κράτει! Εμείς ζητάμε συνολική επανεκτίμηση και αναθεώρηση της πολιτικής σας.
      ΠΡΟΕΔΡΕΥΩΝ (Κωνσταντίνος Γείτονας): Η κ. Ζήση έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ειλικρινά εκπλήσσομαι, διότι ο κύριος συνάδελφος αναφέρεται σε πορίσματα, προβλέψεις και διάφορα άλλα χωρίς να έχει τα αποτελέσματα της μελέτης. Δεν ξέρω γιατί προκαταλαμβάνετε όλη την αποτίμηση –αν θέλετε- ή την αξιολόγηση μιας μελέτης. 
      ΑΝΤΩΝΗΣ ΣΚΥΛΛΑΚΟΣ: Για το κυκλοφοριακό είπατε;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Η μελέτη ανατέθηκε στο Πολυτεχνείο και έχει προχωρήσει. Εάν θέλετε να σας πω και στοιχεία της προκαταρκτικής μελέτης, μπορώ να σας τα πω. Τα έχω μαζί μου, όπως έχω μαζί μου και τους πίνακες.
      ΑΝΤΩΝΗΣ ΣΚΥΛΛΑΚΟΣ: Σε πόσο χρόνο θα γίνει;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θα τελειώσει, κύριε συνάδελφε! Θα τελειώσει η μελέτη και δεν νομίζω ότι η χώρα των Ολυμπιακών Αγώνων του 21ου αιώνα των κοινοτικών προδιαγραφών δεν μπορεί να τελειώσει τις μελέτες ή δεν μπορεί να ρυθμίσει την κυκλοφοριακή κίνηση με την επιστημονική της κοινότητα, με τους νόμους και με όλα αυτά που έχουμε! 
      Δεν δέχομαι, κύριε Πρόεδρε, όλη αυτή την αναφορά στους μεγαλοεπιχειρηματίες! Γιατί αυτή η σύνδεση που γίνεται νομίζω ότι προσβάλλει και όλη την κοινωνία των πολιτών που για τα έργα των Ολυμπιακών Αγώνων, τα οποία είναι πολλά, έρχονται ομάδες πολιτών, ερασιτέχνες –η κοινωνία των πολιτών με τις μη κυβερνητικές οργανώσεις της- για τέτοιου είδους παρεμβάσεις με σεβασμό στο περιβάλλον, κύριε συνάδελφε!
      ΑΝΤΩΝΗΣ ΣΚΥΛΛΑΚΟΣ: Οι κινηματογράφοι και το εμπορικό κέντρο τι χρειάζονται;
      ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Σκυλλάκο. Μην αντιδικούμε, παρακαλώ. Ακούστε την απάντηση.
      ΑΝΤΩΝΗΣ ΣΚΥΛΛΑΚΟΣ: Μα, να απαντήσει σε αυτό! Ο κινηματογράφος και το εμπορικό κέντρο τι χρειάζονται; 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε συνάδελφε, πάνω σε αυτό που λέτε υπάρχει αναφορά του Οργανισμού της Αθήνας που μιλά για τη μείωση του μεγέθους για όλα αυτά που αναφέρετε. Μιλά προκαταβολικά για τη μείωση του όγκου που πρέπει…
      ΑΝΤΩΝΗΣ ΣΚΥΛΛΑΚΟΣ: Ποια μείωση; Το 10%;
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Μα, δεν τα έχετε διαβάσει, κύριε συνάδελφε! Με συγχωρείτε πολύ!
      ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, παρακαλώ. Είναι ένα ενδιαφέρον θέμα και ας είμαστε ήρεμοι, για να αντιληφθεί και ο ελληνικός λαός τι συζητάμε.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με συγχωρείτε.
      ΠΡΟΕΔΡΕΥΩΝ (Κωνσταντίνος Γείτονας): Το καταλαβαίνω ότι οι διακοπές ασφαλώς σας ενοχλούν, αλλά ηρεμήστε εσείς για να ακούσουμε την απάντηση. Εγώ και ως Βουλευτής Β΄ Αθηνών ενδιαφέρομαι ιδιαίτερα για την απάντηση.
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ένας νόμος που πέρασε και ψηφίστηκε από τη Βουλή, που υπάρχουν οι συνυπογραφές των αρμοδίων Υπουργείων με τις αρμόδιες συντεταγμένες υπηρεσίες και τους Οργανισμούς που έχουν ελέγξει τη νομιμότητα, την εφικτότητα, τον τύπο και την ουσία αυτής της ρύθμισης, νομίζετε ότι μπορούμε έτσι να την ακυρώνουμε και να την απαξιώνουμε, με προβλέψεις; Αυτό λέω εγώ. 
     Οι αρμόδιες υπηρεσίες έχουν αναφερθεί. Η κυκλοφοριακή μελέτη γίνεται και έχει προχωρήσει αρκετά. Το προκαταρκτικό επίπεδο, αν θέλετε να σας το αναφέρω, περιλαμβάνει συγκεκριμένες σήραγγες, οδοποιίες, συγκεκριμένα έργα. Μπορώ να το κάνω, αλλά δεν έχω το χρόνο.
     Σε ό,τι αφορά την άδεια κατεδάφισης εδώ δεν έχουμε εναλλακτικές λύσεις γιατί έχουμε ανακατασκευή παλαιού σταδίου. Για την άδεια κατεδάφισης δεν προβλέπονται από το νόμο περιβαλλοντικοί όροι. Οι περιβαλλοντικοί όροι αξιολογούνται τώρα στη μελέτη που έρχεται για την ανακατασκευή του γηπέδου. Όλα αυτά είναι νόμιμες διαδικασίες που γίνονται. 
     Όλες, λοιπόν, οι μελέτες αυτές αξιολογούνται με πολύ σεβασμό στο περιβάλλον, με πολύ σεβασμό στα άλση και με πολύ σεβασμό στις προδιαγραφές που υπάρχουν σήμερα για όλα αυτά. Από την άλλη πλευρά, κύριε Πρόεδρε, επιτρέψτε μου να πω, χωρίς να θέλω να σηκώσω τους τόνους, ότι βρισκόμαστε σε μία περίοδο και σε μία εποχή που όλοι μας, όλοι οι νόμοι, όλες οι υπηρεσίες, η εθνική μας Αντιπροσωπεία επισπεύδουμε –γιατί και εσείς μας κάνετε τέτοιες ερωτήσεις- την ορθολογική, σύννομη και με σεβασμό στο περιβάλλον προετοιμασία των Ολυμπιακών Αγώνων των οποίων η σκόνη είναι εθνική υπερηφάνεια για την Ελλάδα και όχι γκρίνια και μιζέρια. 
     Ευχαριστώ. 
     ΠΡΟΕΔΡΕΥΩΝ (Κωνσταντίνος Γείτονας): Πάντως και εγώ κρατώ αυτό για την επίσπευση, την ανάγκη επίσπευσης της κυκλοφοριακής μελέτης. Θα είναι πρόβλημα εάν δεν συμπέσουν και τα νέα κυκλοφοριακά έργα με το νέο γήπεδο και τις άλλες λειτουργίες. Όπως είπατε, προχωρούν οι μελέτες. Θα απαιτηθεί σφιχτό χρονοδιάγραμμα για τα έργα. 
     Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Κωνσταντίνος Γείτονας):  Κύριοι Βουλευτές, εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 40/31-1-2003 επερώτηση των Βουλευτών της Νέας Δημοκρατίας κυρίων Γεωργίου Παναγιωτόπουλου, Ευγένιου Χαϊτίδη, Αναστάσιου Σπηλιόπουλου, Νικόλαου Κορτσάρη, Ανέστη Αγγελή και Αθηναίου Φλωρίνη προς τον Υπουργό Ανάπτυξης, σχετικώς με τις διαφορές ανάπτυξης μεταξύ του Λεκανοπεδίου της Αττικής και της Μακεδονία και της Θράκης.
     Από τη Νέα Δημοκρατία ορίζεται ως κοινοβουλευτικός εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης.
     Το λόγο έχει ο πρώτος επερωτών κ. Γεώργιος Παναγιωτόπουλος. 
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, είμαι κατ’ αρχήν ευτυχής που μιλάω υπό την Προεδρία σας και που υπάρχει και τόση πάνδημη συμμετοχή των συναδέλφων, οι οποίοι αγωνιούν για τα προβλήματα της Βορείου Ελλάδος. 
     Ως τομέας Μακεδονίας - Θράκης, κύριε Υπουργέ, επανειλημμένως συνεδριάζουμε στη Θεσσαλονίκη, εκτιμούμε τις καταστάσεις και μετράμε τα προβλήματα και κάνουμε πολύ μελαγχολικές διαπιστώσεις τις οποίες αισθανθήκαμε την ανάγκη να εκφράσουμε με αυτήν την επερώτηση. 
     Πέραν των γενικών οικονομικών προβλημάτων για τα οποία ευθύνεται η Κυβέρνηση, πέραν του υψηλού ποσοστού της ανεργίας, της έλλειψης  ανταγωνιστικότητας έχουμε και το εμπορικό ισοζύγιο το οποίο πάει από το κακό στο χειρότερο, όπως είδατε και από τις χθεσινές δηλώσεις του Συνδέσμου Βιομηχάνων. Κλείνουν βιομηχανίες και αποχωρούν. Άλλωστε το παθητικό του εμπορικού ισοζυγίου δίνει την εικόνα της ανταγωνιστικότητας της οικονομίας, διότι όταν δεν μπορούμε να πουλήσουμε τα βιομηχανικά μας προϊόντα, σημαίνει ότι παράγονται σε κόστος που δεν είναι ανταγωνιστικό και το οποίο οδηγεί μοιραίως και σε περαιτέρω αύξηση της ανεργίας, σε κλείσιμο των βιομηχανιών κ.λπ.
     Εδώ έχουμε μία κατάφωρη αδικία που αφορά τη Μακεδονία και τη Θράκη. Η ψαλίδα μεταξύ του εισοδήματος της βιομηχανίας του λεκανοπεδίου της Αττικής και του εισοδήματος των βιομηχανιών της Βορείου Ελλάδας συνεχώς ανοίγει. Εδώ στο λεκανοπέδιο της Αττικής -ίσως διότι είναι κοντά στα κέντρα κατανάλωσης, έχουν μικρότερο κόστος μεταφοράς και παίρνουν τις επιδοτήσεις για το περιβάλλον και όλα αυτά- η βιομηχανία κατά κάποιο τρόπο ανεβάζει το εισόδημά της. Οι βιομηχανίες της Μακεδονίας και της Θράκης συνεχώς κατεβάζουν το εισόδημά τους και η ψαλίδα ανοίγει συνεχώς.
      Πού οφείλεται όμως αυτό; Πρώτα απ’ όλα στο μεγάλο έγκλημα που διαπράξατε να καθυστερήσετε τόσο πολύ την αποπεράτωση της Εγνατίας Οδού. Αυτό το λέμε και το επαναλαμβάνουμε συνεχώς. Όλο για την Εγνατία μιλάμε και η Εγνατία δεν τελειώνει. Μα, η Εγνατία Οδός είναι η αρτηρία, χάρη στην οποία η βόρειος Ελλάδα είναι δυνατόν να ανταγωνιστεί τις βιομηχανίες του κέντρου, διοχετεύοντας τα προϊόντα της με πολύ χαμηλότερο κόστος στα μεγάλα κέντρα κατανάλωσης. 
      Η καθυστέρηση της αποπεράτωσης της Εγνατίας Οδού οδηγεί τη Βόρειο Ελλάδα –ιδιαιτέρως τη δευτερογενή παραγωγή, ομιλώ για τη βιοτεχνία και τη βιομηχανία- σ’ ένα ρυθμό συνεχούς πτώσης. Ακόμα οι κάθετοι άξονες που αποτελούν τις «φλέβες», με τις οποίες θα λειτουργήσει η Εγνατία Οδός, για να υπάρχει μία διέξοδος προς τις χώρες κυρίως της Ανατολικής Ευρώπης, είναι στο επίπεδο της μελέτης. Αυτές ακόμα είναι στο στάδιο των μελετών. Όλα αυτά έχουν δημιουργήσει μία ασφυκτική κατάσταση στο θέμα της δευτερογενούς παραγωγής.
      Στην πρωτογενή παραγωγή δεν υπάρχει κανένα πρόγραμμα αναδιάρθρωσης των καλλιεργειών. Ξέρετε ότι το 60% της αγροτικής παραγωγής προέρχεται από τη Βόρειο Ελλάδα. Τι πρόγραμμα αναδιάρθρωσης των καλλιεργειών κάνετε; Δεν είναι βεβαιωμένο ότι με τις κλασικές καλλιέργειες δεν είναι δυνατόν ο αγρότης να εξασφαλίσει εισόδημα ικανοποιητικό; Τα στάρια, τα καλαμπόκια και άλλα δεν μπορούν πλέον να δώσουν εισόδημα, διότι, όπως ξέρετε, είναι μικρός ο κλήρος στην Ελλάδα. Πολλοί έχουν δεκαπέντε, είκοσι, είκοσι πέντε, τριάντα στρέμματα, όταν στην Αμερική παραγωγοί που έχουν δεκάδες χιλιάδες στρεμμάτων παράγουν το καλαμπόκι με ένα κουμπί που πατάνε και έχουν χαμηλό κόστος και μπαίνουν στη διεθνή αγορά με τιμές αυτών των κλασικών προϊόντων πάρα πολύ φθηνότερες από τις δικές μας. Πέραν αυτού, δεν είναι δυνατόν μία τόσο μικρή στρεμματική έκταση να τους εξασφαλίσει εισόδημα. 
      Τι χρειαζόταν λοιπόν; Χρειαζόταν μία αναδιάρθρωση των καλλιεργειών. Το κλίμα της Ελλάδας προσφέρεται για ειδικές καλλιέργειες που εξασφαλίζουν και μεγάλη στρεμματική απόδοση. Δεν ξέρω αν λέγονται ακτινίδια ή σπαράγγια, αλλά υπάρχουν χιλιάδες καλλιέργειες, για την ανάπτυξη των οποίων προσφέρεται το ελληνικό κλίμα. 
      Όμως, χρειάζεται μία αναδιάρθρωση των καλλιεργειών και μία συμβουλή στον παραγωγό. Ο γεωπόνος εξακολουθεί να είναι ο γραφειοκράτης και ο έμπορος γεωργικών φαρμάκων. Δεν είναι σύμβουλος του παραγωγού. Ο οποιοσδήποτε βιομήχανος κάποιου επιπέδου έχει οικονομικό σύμβουλο. Ο αγράμματος αγρότης δεν έχει κανένα σύμβουλο. Μένει μόνος του, βλέπει τι κάνει ο διπλανός του. 
      Θυμάμαι πρόπερσι στην Καβάλα, στον κάμπο της Χρυσούπολης, έβαλαν μερικοί πρόωρα καρπούζια και πραγματικά έβγαλαν λεφτά. Τον επόμενο χρόνο, όλος ο κάμπος ήταν γεμάτος καρπούζια και χρεοκόπησαν όλοι. Δεν βρέθηκε ένας να τους πει ότι δεν πρέπει όλοι να βάλουν καρπούζια, αλλά τόσα στρέμματα πρέπει να μπουν, για να μπορέσουμε να είμαστε ανταγωνιστικοί. Οι στοιχειώδεις δηλαδή προοπτικές δεν υπάρχουν.
      Δεν θέλω να ανατρέξω στη δική μας δράση. Θυμάμαι όταν ήμουν Υπουργός Εμπορίου και είχαμε τα σταφύλια της Βορείου Ελλάδας, είχα τρεις εμπορικούς συμβούλους στο Μόναχο, για να ελέγχουν πόσα ψυγεία θα μπουν κάθε μέρα στην αγορά. Εάν έμπαιναν τρία ψυγεία αντί για δύο, κατέρρεαν οι τιμές. Έπρεπε να ελέγχουμε τα πάντα τότε, για να μπορούμε να κρατάμε τις τιμές. 
      Ούτε αυτό κάνετε ούτε αναδιάρθρωση των καλλιεργειών. Τι κάνετε; Θα σας φέρω το παράδειγμα της Καβάλας που συμβαίνει να είμαι και Βουλευτής του νομού.
      Τι εννοείτε λέγοντας ανάπτυξη στο Νομό Καβάλας; Αυτά που αποφάσισε ο κ. Τσοχατζόπουλος με το γενικό γραμματέα του Υπουργείου Ανάπτυξης, ο οποίος νομίζω ότι εκτός από τις άλλες του ιδιότητες είναι και ανίδεος στα θέματα και στα προβλήματα του Νομού Καβάλας και πήγε στην Καβάλα και δήλωσε ότι θα γίνουν οι αποθήκες καυσίμων στην περιοχή της Βάσοβας; 
    Ξέρετε τι σημαίνει αποθήκες καυσίμων; Σημαίνει μετατροπή της Καβάλας σε Ελευσίνα. Δεν παράγουμε πετρέλαια. Άρα οι έμποροι που φέρνουν και αποθηκεύουν τα πετρέλαια θα τα αγοράζουν από τη διεθνή αγορά, θα τα μεταφέρουν με τάνκερς, θα τα ξεφορτώνουν στις αποθήκες καυσίμων που θα φτιάξουν στην περιοχή αυτή κατά τον Υπουργό Ανάπτυξης και το γενικό γραμματέα -βέβαια αυτά δεν πρόκειται να γίνουν ποτέ όσο θα ζούμε εμείς- και θα τα παίρνουν τα βυτιοφόρα και θα τα πηγαίνουν στις χώρες της Ανατολικής Ευρώπης. Ο έμπορος καυσίμων θα κερδίζει από το εμπόριο αυτό. Η Καβάλα δεν θα κερδίζει τίποτα, διότι οι αποθήκες αυτές έχουν ένα φύλακα. Δεν μιλάνε καν για ένα διυλιστήριο στο οποίο θα δουλέψουν και διακόσιοι άνθρωποι. Δε μιλάνε για μια παραγωγική επένδυση. Μιλάνε για μια αντιπαραγωγική επένδυση, διότι η αποθήκη δεν προσφέρει τίποτα στο νομό. 
    Και βέβαια έχουμε ένα μέγα κίνδυνο με το τάνκερ που θα πλησιάζει στην Καβάλα. Ο κόλπος μεταξύ Καβάλας-Θάσου έχει βάθος το πολύ σαράντα μέτρων. Επομένως με τη διαρροή και ενός κιλού καυσίμου από ένα τάνκερ θα καταστραφεί ο κόλπος της Καβάλας.
    Αυτό δεν το λέω εγώ, το λέει το Ινστιτούτο Αλιείας που είναι κρατική υπηρεσία δική σας, ο διευθυντής του οποίου δήλωσε «μακάρι να μπορούσαμε να δούμε τι γίνεται κάτω από την επιφάνεια της θαλάσσης».
    Η θάλασσα και η ατμόσφαιρα της Καβάλας έχουν φτάσει στα όρια της ρύπανσης. Τα Τεχνικά Επιμελητήρια Ελλάδας και Ανατολικής Μακεδονίας έχουν προσφύγει στο Συμβούλιο της Επικρατείας, αντιδρώντας σ’ αυτά τα «κόλπα», της δήθεν ανάπτυξης με την πρωτοβουλία του περιφερειάρχη, ο οποίος περιφερειάρχης όπως ξέρετε είναι υπάλληλος δικός σας. Μιλάω για τον περιφερειάρχη που έχει έδρα την Κομοτηνή. Δήθεν μιλάμε περί Τοπικής Αυτοδιοικήσεως και έχουμε βάλει τον γκαουλάϊτερ, τον περιφερειάρχη να κάνει ό,τι θέλει, να αποφασίζει ό,τι θέλει, αγνοώντας την Τοπική Αυτοδιοίκηση.
    ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, εσείς δεν ψηφίσατε ούτε τη Νομαρχιακή Αυτοδιοίκηση.
    ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Εγώ σας λέω τι συμβαίνει και αφήστε το τι ψηφίσαμε. Και εμείς μπορεί να κάναμε λάθη. Αυτό δε σημαίνει ότι εσείς αποκτάτε άλλοθι, επειδή εμείς κάναμε λάθη. 
    ΠΡΟΕΔΡΕΥΩΝ (Κωνσταντίνος Γείτονας): Στο Σώμα να απευθύνεστε, όχι στον κύριο Υπουργό.
    ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θα πρέπει να καταλάβετε ότι η Τοπική Αυτοδιοίκηση με γκαουλάιτερ δεν μπορεί να λειτουργήσει. 
    ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με σεβασμό και αγάπη.
    ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ:  Ο γκαουλάιντερ, λοιπόν, αυτός που λέγεται περιφερειάρχης, παίρνει εντολές από το γενικό γραμματέα του Υπουργείου Ανάπτυξης για το συγκεκριμένο θέμα ή από τον Υπουργό Ανάπτυξης, ο οποίος και αυτός είναι ανίδεος του θέματος, γιατί μια μέρα μου είπε μεταξύ αστείου και σοβαρού –τον είδα στο διάδρομο- «με τις αποθήκες αυτές δεν ξέρουμε τι θα γίνει, αλλά εν πάση περιπτώσει έχει γίνει μια αποθήκη». Του λέω, λοιπόν, «να την αποζημιώσετε και να την πάρετε και αυτή». Δεν θα πεθάνει η Καβάλα επειδή το θέλετε εσείς, δεν θα καταστραφούν τα όνειρά μας. 
    Ποιο πρόγραμμα έχετε για το Νομό Καβάλας; Με τις αποθήκες αυτές που θα μετατραπούμε σε Ελευσίνα, σε ποιο τομέα θα αναπτυχθούμε; Στον τουριστικό; Είμαστε ο μόνος όμορφος νομός της ανατολικής Μακεδονίας και της Θράκης. Θα μπορέσουμε να αναπτυχθούμε τουριστικά, όταν θα γίνουμε Ελευσίνα; 
    Στην αγροτική καλλιέργεια έχουμε υψηλές αποδόσεις στο Νομό Καβάλας, ειδικώς, λόγω των αρδευτικών έργων του Καραμανλή, όπως ξέρετε, και ο κάμπος του Νέστου έχει γίνει η περιοχή με τις υψηλότερες αγροτικές αποδόσεις. Τι θα γίνουν αυτά; Όλα θα τα χάσουμε; Τι θα γίνει η αλιεία, οι μυδοκαλλιέργειες, όλα αυτά που θα καταστραφούν με το πρώτο τάνκερ που θα μπει στον κόλπο; 
    Στο ατύχημα που έγινε στη Βόρειο Γαλλία με το PRESTIGE, σε βάθος νερών τριών χιλιάδων μέτρων κατεστράφησαν χιλιάδες ακτές με τη διαρροή που έγινε από ένα τάνκερ. Εμείς δε χρειαζόμαστε διαρροή ενός ολόκληρου τάνκερ. Χρειαζόμαστε ορισμένα κιλά για να καταστραφούμε τελείως. Και όμως προχωράτε με τις αποθήκες, αποδεικνύοντας και με αυτό ότι δεν έχετε κανένα σχέδιο ανάπτυξης, δεν έχετε αποφασίσει δηλαδή ο κάθε νομός σε ποιόν τομέα θα αναπτυχθεί.
      Οι βιομήχανοι της Θεσσαλονίκης σας έχουν κάνει χιλιάδες υπομνήματα με μία θαυμάσια επιχειρηματολογία. Σας λένε για ποιους λόγους μένουν πίσω από το λεκανοπέδιο της Αττικής. Όλα τα κονδύλια των επιδοτήσεων από την Ευρωπαϊκή Κοινότητα για την προστασία του περιβάλλοντος τα απορροφά το λεκανοπέδιο Αττικής, που δήθεν έχει μεγαλύτερα περιβαντολλογικά προβλήματα. Αυτό δείχνει μία μεθόδευση διοχέτευσης πόρων προς τις βιομηχανίες του λεκανοπεδίου της Αττικής εις βάρος των βιομηχανιών της Βορείου Ελλάδας, μεγαλώνοντας την ψαλίδα και την αδυναμία ανταγωνιστικότητας.
      Θα μου πείτε «εσείς τι θα κάνετε, όταν γίνεται κυβέρνηση;». Ας πούμε ένα συγκεκριμένο παράδειγμα, γιατί μιλάνε όλοι γενικά και αόριστα περί ανάπτυξης και ανεργίας. Θα φτιάξουμε το λιμάνι της Καβάλας το οποίο ξεκινήσατε και μάλιστα κερδίσατε τις προηγούμενες εκλογές στο Νομό Καβάλας, με το επιχείρημα ότι θα φτιάξετε το λιμάνι. Έξι μήνες μετά τις εκλογές όπως κάνατε για όλα, ο κ. Τσακλίδης ο Υφυπουργός ΠΕΧΩΔΕ, δήλωσε για την Καβάλα ότι αυτό το λιμάνι δεν θα γίνει, διότι δεν προβλέπονται πόροι και δεν έχει μπει σε κανένα γενικότερο σχεδιασμό, για να γίνει αυτό το λιμάνι. Θα το κόψει, δηλαδή, και δεν θα παιδευόμαστε για ένα λιμάνι, το οποίο δηλώσατε στην αρχή ότι θα φτιάξετε, αλλά στην συνέχεια είπατε ότι δεν θα γίνει.
      Θέλω να σας πω ότι αυτό το λιμάνι θα μπορούσε να μετατρέψει την Καβάλα σε Αμβέρσα, σε συνδυασμό με τους καθέτους άξονες και με το γεγονός ότι οι βαλκανικές χώρες, που είναι πάνω από εμάς, δεν έχουν εύκολες διεξόδους εις τη Μεσόγειον. Για αυτούς τους λόγους θα μπορούσε αυτό το λιμάνι να γίνει Αμβέρσα.
      Έρχομαι στο διαμετακομιστικό εμπόριο. Θα είναι εμπορικό λιμάνι και όχι το γραφικό λιμανάκι που έχουμε μέσα στην πόλη, για να το βλέπουν οι τουρίστες και να αγκυροβολούν οι ψαρόβαρκες. Όμως, και αυτό το σταματήσατε.
       Πρέπει να υπάρξει αναδιάρθρωση των αγροτικών καλλιεργειών, ώστε να πάμε σε ανταγωνιστικές αποδοτικές καλλιέργειες και να μπορέσουμε να αξιοποιήσουμε αυτά που μας έδωσε ο Θεός, το κλίμα της Ελλάδας.
      Η ανάπτυξη του διαμετακομιστικού εμπορίου και οι μεταφορές είναι τα θέματα. Αντί για αυτά, μας μιλάτε για αποθήκες υγρών καυσίμων. Δηλαδή, οι πετρελαιάδες –ας τους πω έτσι γενικά- θα διευκολυνθούν στο να έρχονται με τα τάνκερς να ξεφορτώνουν, να πηγαίνουν τη βόρεια Ελλάδα και εμάς να μας πεθάνουν. 
      Έχετε υπόψη σας ότι οι ειδικοί περί τη ρύπανση από τη δραστηριότητα του πετρελαίου βάζουν ως την πλέον ρυπογόνο δραστηριότητα εις τον τομέα του πετρελαίου τις αποθήκες. Οι αποθήκες είναι πιο πάνω και από τα διυλιστήρια. 
      Γιατί; Διότι υπάρχουν υψηλοί κίνδυνοι. Υπάρχει κίνδυνος πυρκαγιάς, όπως έγινε σε ένα νησάκι απέναντι από τη Νέα Υόρκη και κόντεψε να καεί η Νέα Υόρκη πριν από ένα χρόνο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίσης, υπάρχει κίνδυνος διαρροής πετρελαίου από τα τάνκερς, όπως είπα και προηγουμένως.
      Οι κίνδυνοι αυτοί βάζουν σε πρώτη θέση από πλευράς παραγωγής ρύπων την αποθήκη, περισσότερο και από τα διυλιστήρια και τις άλλες δραστηριότητες. 
      Αυτά, λοιπόν, πάτε να τα μεταφέρετε στην Καβάλα στα καλά καθούμενα. Από πού και έως πού δηλαδή; Επειδή σας είπαν οι ασχολούμενοι με την εμπορία του πετρελαίου ότι «εκεί διευκολυνόμεθα, διότι μπορούμε εύκολα να προσεγγίσουμε με τα τάνκερς και να κάνουμε μεταφορές προς τις χώρες της Βαλκανικής;». Έχουν αυτό το δικαίωμα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
       Ξέρετε τι είπα στο Γενικό Γραμματέα Ανάπτυξης στην Καβάλα; Του είπα ότι συμπεριφέρεται ως αποικιοκράτης προς απομεμακρυσμένην αποικία και ούτε καν κοντινή αποικία.
      Αυτή είναι μία σοβαρή ένδειξη του τρόπου, με τον οποίον αντιμετωπίζετε τα προβλήματα της ανάπτυξης.
      Όταν η βόρεια Ελλάδα γενικότερα πρέπει να διευκολυνθεί εις το να δημιουργήσει συνθήκες ανταγωνιστικότητας, κυρίως με τα δίκτυα μεταφορών και με τη μείωση του κόστους μεταφοράς, διότι μόνον έτσι είναι δυνατόν να ανταγωνιστεί, εσείς καθυστερείτε ανεπιτρέπτως την Εγνατία Οδό που έπρεπε να έχει τελειώσει από το 2002 και πηγαίνουμε σε μία απέραντη διαδικασία, διότι παίρνετε μερικές χρηματοδοτήσεις. Βέβαια αυτό το έργο δεν είναι αμέσου πολιτικής αποδόσεως. Αυτό το μάθημα σας έχει μάθει ο αείμνηστος ιδρυτής του κόμματός σας.
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κύριε Παναγιωτόπουλε.
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θα ολοκληρώσω, κύριε Πρόεδρε, αλλά τελείωσε ο χρόνος μου;
     ΠΡΟΕΔΡΕΥΩΝ (Κωνσταντίνος Γείτονας): Τώρα; 
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Από το δέκατο ένατο λέτε ότι ολοκληρώθηκε. 
     ΠΡΟΕΔΡΕΥΩΝ (Κωνσταντίνος Γείτονας): Δεκαπέντε λεπτά δικαιούσθε, κύριε Παναγιωτόπουλε, και είσθε στο δέκατο έβδομο.
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Νόμιζα ότι είχα είκοσι λεπτά, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Δεν θα μπορούσα παρ’ ότι θα το ήθελα να σας κάνω καμιά ιδιαίτερη μεταχείριση και χάρη.
     ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Θέλετε να κάνετε δαπάνες αμέσου πολιτικής αποδόσεως ανεξάρτητα αν αυτές οι δαπάνες προσφέρουν τίποτα στην Εθνική Αντιπροσωπεία. Δεν θα σας ενδιαφέρει αυτό, σας ενδιαφέρει η ψήφος που θα πάρετε και γι’ αυτό έχουμε καταντήσει, όπως έχουμε καταντήσει.
     Η Βόρειος Ελλάδα, η Μακεδονία και η Θράκη διαμαρτύρονται. Διαμαρτύρονται για την έλλειψη πολιτικής ανάπτυξης και αντιμετώπισης των προβλημάτων που δημιουργεί και η απόσταση, πέραν του ότι έχουν αραιώσει οι πληθυσμοί. Τι να ελπίζει ο κάτοικος του Έβρου; Σε ποια δραστηριότητα να επιδοθεί και να μπορέσει να εισβάλει στις καταναλωτικές αγορές; Σε τι ελπίζει με την υποδομή που έχετε κάνει; Σε τίποτα. Στο μόνο που ελπίζουν όλοι είναι στις εκλογές τις επόμενες.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Γείτονας): Πάντως δεν απευθύνθηκε ο ομιλητής σε σας καθόλου, κύριοι συνάδελφοι… όλο στον κύριο Υπουργό απευθυνόταν. Παρ’ όλα ταύτα βλέπω εισπράττει ζωηρό χειροκρότημα.
     Κύριοι συνάδελφοι, έχω την τιμή να ανακοινώσω προς το Σώμα ότι ο συνάδελφος Βουλευτής Β΄ Αθήνας κ. Λάμπρος Κανελλόπουλος ζητεί ολιγοήμερη άδεια απουσίας του στο εξωτερικό.
     Η Βουλή εγκρίνει; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
     Ο κ. Κορτσάρης έχει το λόγο.
     ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κύριε Πρόεδρε.
     Κύριε Υφυπουργέ, ο γλαφυρός ομιλητής σας περιέγραψε για τις αποικίες. Σήμερα θα σας μιλήσω και θα σας πω μερικά πράγματα για μία άλλη αποικία, για τη Φλώρινα. 
     Θα ήθελα να σας πω το εξής: Την επερώτηση την καταθέσαμε τον Ιανουάριο. Μετά πάροδο τεσσάρων μηνών συζητούμε σήμερα την επερώτηση, πράγμα που σημαίνει ότι δεν φθάνει  που υστερούμε γενικώς στη δυτική Μακεδονία, αλλά καθυστερούμε και να συζητήσουμε και τα προβλήματά της. Και όσο και αν μετά από πάροδο τεσσάρων μηνών θα περίμενε κανείς ότι η επερώτησή μας θα έπρεπε να είναι επίκαιρη, δυστυχώς και για σας και για μας στη δυτική Μακεδονία, κύριε Υφυπουργέ, τα προβλήματα συνεχίζουν να παραμένουν το ίδιο οξέα, το ίδιο άλυτα και βέβαια κανένας δεν μπορεί να φαντασθεί πότε θα έλθει η πολυπόθητη λύση.
     Για πολλούς η λύση αυτή θα δοθεί με την αποχώρηση αυτής της Κυβερνήσεως. Δεν είναι, όμως, η συζήτησή μας σήμερα αν η Κυβέρνηση αυτή προσπαθεί και δεν μπορεί ή μπορεί και δεν θέλει. 
     Θα επικεντρώσω ορισμένα πράγματα στην περιοχή της δυτικής Μακεδονίας και συγκεκριμένα στο νομό τον οποίο εκπροσωπώ, στη Φλώρινα, για να σας πω κάποια προβλήματα –τα οποία θα σας παρακαλέσω να τα μεταφέρεται στον κύριο Υπουργό- που χαίνουν στο νομό μας. Η δυτική Μακεδονία, η Θράκη και η Ήπειρος είναι περιοχές  οι οποίες χαρακτηρίζονται για τη μεγάλη ανεργία, για τη φτώχια και την έλλειψη ανάπτυξης. Σε αυτές τις περιοχές ανήκει και η Φλώρινα.
     Τρία χρόνια τώρα Βουλευτής δεν έχω δει πραγματικά μία εικόνα εγκαινίων ενός έργου στο νομό μας. Ούτε μία κορδέλα ούτε το δικό σας Υπουργείο, αλλά ούτε και κανένα άλλο, δεν έκοψε σε ένα έργο, που θα ήταν είτε έργο ανάπτυξης είτε έργο κάποιας προσφοράς στην περιοχή μας.
     Η μοναδική ελπίδα που είχαμε στην περιοχή μας ήταν ο ατμοηλεκτρικός σταθμός της Μελίτης, για τον οποίο πλάσαμε όνειρα πολλά ότι τρεις έως τέσσερις χιλιάδες –με βάση τις υποσχέσεις της τότε Υπουργού- θα δούλευαν στην περιοχή. Σας διαβεβαιώνω ότι γύρω στα τριακόσια πενήντα άτομα υπάρχουν αυτήν τη στιγμή στα εργοστάσια της Μελίτης, εκ των οποίων τα εκατό είναι ξένα. Διότι εκτός όλων των άλλων καταστρατηγήσατε και το νόμο που εσείς είχατε ψηφίσει και περί εντοπιότητος και περί πληττομένων, με αποτέλεσμα να υπάρχουν εργάτες από άλλη περιοχή μόνο με τη δικαιολογία ότι δεν έχουμε αυτές τις ειδικότητες. Τα πράγματα, όμως, δεν είναι έτσι. Εδώ και ενάμιση χρόνο δύο ορυχεία δεν λειτουργούν και πριν από ένα μήνα εδόθη μια κάποια λύση με την οποία τριακόσιες οικογένειες επέστρεψαν στη δουλειά τους και δουλεύουν για να πληρωθούν τα χρήματα αυτής της περιόδου, ενώ τα δεδουλευμένα εδώ και ενάμιση χρόνο κανένας δεν γνωρίζει πώς θα τα πάρουν.
     Υπάρχει λοιπόν αυτός ο ατμοηλεκτρικός σταθμός, ο οποίος είναι το μεγαλύτερο έργο που έχει γίνει στη δυτική Μακεδονία και ίσως στην Ελλάδα. Αυτός ο σταθμός έχει ικανότητα παραγωγής 30ο μεγαβάτ.
      Σε εκείνη την περιοχή και προκειμένου να δουλέψει το εργοστάσιο, υπάρχει το φράγμα της Παπαδιάς. Αυτό το φράγμα επρόκειτο να παραδοθεί το 2002 και τώρα η απάντηση του Υπουργείου σας είναι ότι θα παραδοθεί το 2006. Το εργοστάσιο όμως δουλεύει τώρα -ήδη άρχισε να παράγει 30 έως 50 μεγαβάτ- με γεωτρήσεις βάθους πεντακοσίων έως εξακοσίων μέτρων, με αποτέλεσμα και οι ανώτεροι υδροφόροι ορίζοντες να καταστρέφονται και το ρεύμα που θα παράγεται να είναι εξαιρετικά ακριβό. Βεβαίως οι αντλίες γεμίζουν με άλατα και έτσι κινδυνεύουν και να καταστραφούν.
      Το δεύτερο φράγμα της περιοχής, το φράγμα της Τριανταφυλλιάς, είναι εκείνο το οποίο απετέλεσε τη μεγάλη κοροϊδία. Εδώ και ένα χρόνο έχουν γίνει τα εγκαίνια του έργου –μεταφέρετέ το και αυτό στον Υπουργό- το οποίο όμως δεν έχει ακόμη δημοπρατηθεί. Η περιοχή είναι στο Δήμο Περάσματος, στην περιοχή όπου παρήγαγε η Φλώρινα τις ντομάτες, τις πιπεριές και τα τις φράουλες. Κανένα απ’ αυτά τα τρία προϊόντα δεν υπάρχει τώρα στην περιοχή μας, διότι δεν υπάρχει νερό.
      Για τον κάθετο άξονα θα πω και εγώ ότι επρόκειτο να γίνει και να συνδέσει τη Νίκη με την Κοζάνη, τα σύνορα δηλαδή με το κέντρο, αλλά ο κάθετος άξονας σταματάει με τη δικαιολογία ότι τα χρήματα ήλθαν για να κάνουν καλούς Ολυμπιακούς Αγώνες, στην Αθήνα. 
      Στον παρακείμενο Δήμο Αετού είναι τα ορυχεία που τροφοδοτούν με κάρβουνο το Α.Η.Σ Φιλώτα και Αμυνταίου. Σας διαβεβαιώνω, λοιπόν, ότι τα τρία χωριά οι Ανάργυροι, τα Βαλτόνερα και το Λιμνοχώρι δεν μπορούν πρωί και απόγευμα να αναπνεύσουν από την παραγωγή υδροθείου και διοξιδίου του άνθρακος, ότι τα σπίτια τους έχουν καταγκρεμιστεί και ότι οι δρόμοι είναι αυτήν τη στιγμή γεμάτοι ρωγμές.
      Η ΔΕΗ και το Υπουργείο σας είχε υποσχεθεί ότι αυτά τα χωριά θα μετεγκατασταθούν, εφόσον προέκυπταν οι όροι που σας περιέγραψα. Και οι τρεις τώρα υπάρχουν. Η ΔΕΗ όμως τώρα αρνείται και λέει ότι τέτοιο πράγμα δεν πρόκειται να συμβεί.
      Στη Φλώρινα είχαμε τον πιο παλιό σιδηροδρομικό σταθμό της δυτικής Μακεδονίας. Αυτήν τη στιγμή, κύριε Πρόεδρε, η Φλώρινα δεν έχει σιδηροδρομική γραμμή. Οι άνθρωποι ξεκινούν από τη Θεσσαλονίκη, σταματούν στη Σκύδρα, έξω από την Έδεσσα, επιβιβάζονται σε λεωφορεία και δίκην μεσοπολέμου ή δευτέρου παγκοσμίου πολέμου έρχονται στοιβαγμένοι ο ένας πάνω στον άλλον στη Φλώρινα. Η γραμμή υποτίθεται ότι έπρεπε να είχε τελειώσει.
      Για τη γεωργία, την κτηνοτροφία, για την τυποποίηση και την έλλειψη άλλων έργων στο νομό μας θα αναφερθώ στη δευτερολογία μου.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χαϊτίδης έχει το λόγο.
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, αγαπητοί συνάδελφοι, το σοβαρότερο θέμα, επαναλαμβανόμενο πολλές φορές, χάνει –τουλάχιστον στα μάτια και στη συνείδηση του κόσμου- τη σοβαρότητα την οποία έχει.
      Επί χρόνια εμείς οι Βορειοελλαδίτες διαμαρτυρόμαστε, ως ισότιμοι κατά το Σύνταγμα Έλληνες πολίτες, ότι υπάρχουν απαράδεκτες διακρίσεις οι οποίες μας πλήττουν και ουσιαστικά πλήττουν τον κορμό της Ελλάδος. Είναι γνωστή η ρήση ότι η άμυνα της Ελλάδος, αλλά και η παραγωγή και η τροφός της Ελλάδος είναι ο βόρειος χώρος, η Μακεδονία, η Θράκη και η Ήπειρος.
      Για να μη θεωρηθεί ότι αυτήν τη στιγμή ασκούμε απλώς μία δομική αντιπολίτευση, θα αναφέρω στο σύντομο χρόνο που διαθέτω κύριε Πρόεδρε, ορισμένα στοιχεία.
      Ερωτούμε και περιμένουμε απάντηση στα εξής: Γιατί πλήττετε, γιατί αγνοείτε, γιατί παραγκωνίζετε, γιατί βλάπτετε με αυτό το πάθος τη βόρεια Ελλάδα σε σχέση με την Αττική, διότι και η υπόλοιπη Νότιος Ελλάδα πλην της Αττικής είναι και αυτή παραμελημένη; 
      Θα σας πω ορισμένα νούμερα για να έχουμε μία εικόνα. Στην Αττική κατορθώσατε μ΄ αυτήν την υπερπληθώρα και την υπερπροσφορά επενδύσεων να συγκεντρώσετε τα 3,7 εκατομμύρια εκ των 10 εκατομμυρίων Ελλήνων. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με βάση ποιο νόμο έγινε αυτό;
      ΕΥΓΕΝΙΟΣ ΧΑΪΤΙΔΗΣ: Στο χρόνο που έχω δεν είναι δυνατόν να σας αναφέρω νόμους. Αναφέρομαι κυρίως στο Β΄ και στο Γ΄ Κοινοτικό Πλαίσιο Στήριξης.
      Επ’ ευκαιρία, σας λέω, κύριε Υπουργέ –και αυτό σας αφορά ως Υπουργείο Ανάπτυξης- ότι επί μία εβδομάδα προσπαθώ να βρω στοιχεία τέτοιου είδους όπως αυτά που ρωτάτε. Με παραπέμπουν από τον Άννα στον Καϊάφα, δεν υπάρχει μία υπηρεσία που να μου δίνει συγκεντρωτικά στοιχεία. Με παραπέμπουν σε χιλιάδες περιπτώσεις και υποπεριπτώσεις, σε προγράμματα και υποπρογράμματα. 
      Το απίστευτο ήταν ότι χθες μου είπαν πως δεν υπάρχει καμία υπηρεσία στην Ελλάδα που να έχει συγκεντρωτικά στοιχεία επενδύσεων και μάλιστα επιδοτούμενων. Αμφιβάλλω αν κι εσείς γνωρίζετε. Μεταξύ των άλλων δικαιολογούνται πως υπάρχει δυνατότητα διάφοροι φορείς να απευθύνονται απ’ ευθείας στην Ευρωπαϊκή Ένωση και το Υπουργείο Οικονομικών δε γνωρίζει ποια χρήματα και τι επενδύσεις εισρέουν στην Ελλάδα. Απορώ πώς ο Υπουργός Οικονομικών κάνει προϋπολογισμό, αφού δε γνωρίζει τι χρήματα εισρέουν στη χώρα.
      Κύριε Υπουργέ, απάντησα στην ερώτησή σας και περιμένω από σας να μας πείτε τι παραπάνω γνωρίζετε εσείς απ’ αυτά που εγώ κατόρθωσα να συγκεντρώσω. Έχουμε, λοιπόν, μία συγκέντρωση πληθυσμού 3,7 εκατομμύρια. Το 40% του ελληνικού πληθυσμού είναι κάτοικοι της Αττικής έναντι 2,8 εκατομμυρίων, στην παραγωγική και ακριτική Μακεδονία και Θράκη. 
      Θα σας αναφέρω ένα στοιχείο, για να δείτε ποια είναι η δική σας αγνόηση του χώρου της Μακεδονίας-Θράκης. Ο ΠΑΘΕ, ο δρόμος Πάτρα – Αθήνα – Θεσσαλονίκη – Εύζωνοι που τον φτιάχνετε επί είκοσι χρόνια και ουσιαστικά ήταν φτιαγμένος από τον Κωνσταντίνο Καραμανλή, βελτιώνεται απλώς. Εντάξατε στο Γ΄ Κοινοτικό Πλαίσιο Στήριξης 950 δισεκατομμύρια έναντι 740 δισεκατομμυρίων της Εγνατίας Οδού, η οποία άρχισε να γίνεται τα τελευταία χρόνια και για την οποία πληροφορώ τον ελληνικό λαό από του Βήματος αυτού ότι δε θα τελειώσει ποτέ, διότι δύο μεγάλα τμήματά της, το τμήμα στην περιοχή Γρεβενών και το τμήμα από τη γέφυρα Στρυμώνα μέχρι την Πέραμο Καβάλας, δεν έχουν καν μελετηθεί, δεν έχουν καν ενταχθεί σε ένα πρόγραμμα. Επομένως, όταν τελειώσουν τα υπόλοιπα τμήματα, αυτά τα δύο τμήματα της Εγνατίας Οδού θα την τεμαχίζουν και θα την καθιστούν ανενεργό. 
      Θα αναφερθώ στη δύσμοιρη επαρχία και συγκεκριμένα στο νομό μου, το Νομό Σερρών, που τον γνωρίζω καλύτερα. Εδώ έχουμε τα εξής απίστευτα: Πρέπει να γίνουν αρδευτικά έργα για να αρδεύσουν ένα εκατομμύριο στρέμματα παραγωγικής γης. Έχουν κατασκευαστεί αρδευτικά έργα μόνο για διακόσιες χιλιάδες στρέμματα. Για τα υπόλοιπα δεν έχετε κανένα πρόγραμμα και καμία διάθεση να τα κατασκευάσετε. Ο αγωγός φυσικού αερίου διέρχεται από το Νομό Σερρών, τον οποίο διασχίζει σε μήκος εκατόν είκοσι και πλέον χιλιομέτρων. Δεν έχετε κάνει πρόβλεψη για παροχέτευση φυσικού αερίου στο Νομό Σερρών.
      Η Νέα Δημοκρατία στην περίοδο 1990-1993 είχε προβλέψει στην ακριτική επαρχία Σιντικής στην περιοχή Προμαχώνα την κατασκευή ενός εργοστασίου ηλεκτροπαραγωγής, εσείς ήλθατε και το καταργήσατε. Αναφέρω και το γεγονός ότι αυτόν το νομό τον έχετε ρημάξει. Αυτήν τη στιγμή δεν υπάρχει καθόλου βιομηχανική παραγωγή και πώς να υπάρχει, αφού μας καταστήσατε μία νησίδα αναπτυξιακών αντικινήτρων σε σχέση με τους όμορους νομούς; 
      Πώς είναι δυνατόν να αναπτυχθεί αυτός ο νομός, όταν π.χ. έχουμε μία ποικιλία κτηνοτροφίας, δηλαδή το σερραϊκό πρόβατο και διακόψατε την παραγωγή του; Καταργήσατε το ΕΘΙΑΓΕ και το μεταφέρετε σε άλλο νομό για να εκθρέψουν εκεί το ειδικό σερραϊκό πρόβατο, κάτι το οποίο όπως είναι προφανές δεν μπορεί να συμβεί. Το πρόβατο ενός τόπου δεν μπορεί να εκτρέφεται σε άλλο τόπο, διότι δεν εγκλιματίζεται.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αναφέρω επίσης ότι το συνοριακό φυλάκιο του Προμαχώνα είναι σήμερα η κυριότερη είσοδος προς την Κεντρική και την Ανατολική Ευρώπη μετά τα γεγονότα της βαλκανικής. Δεν έχετε χώρους υγειονομικού ελέγχου, δεν έχετε ΚΤΕΟ. Μας έρχονται όλα τα επικίνδυνα και τα σαράβαλα οχήματα στην Ελλάδα και γίνονται πολλά και σοβαρά ατυχήματα.
      Δεν έχετε το απαιτούμενο προσωπικό για να ελέγχει ποιος μπαίνει στην Ελλάδα και τι εισάγει. Δειγματοληπτικά και τυχαία οι αρμόδιες αρχές, κάνουν ελέγχους. Είναι οι άνθρωποι που δίνουν τη ζωή τους, αυτοί οι ελλιπείς σε αριθμό, αλλά παραγωγικοί σε έργο υπάλληλοι των τελωνείων, της αστυνομίας, της συνοριοφυλακής.
      Αλλά σας πληροφορώ ότι δεν μπορούν να πετύχουν τίποτα το ουσιαστικό. Ο Προμαχώνας έχει γίνει μια είσοδος λαθροεισαγωγών, έχει γίνει μια είσοδος επικινδύνων προϊόντων και οχημάτων και δεν έχετε λάβει καμία μέριμνα για τον αποτελεσματικό έλεγχο ποιος μπαίνει και τι εισάγει στην Ελλάδα.
      Έλεος, κύριε Υπουργέ! Δώστε κίνητρα, δώστε ανάπτυξη και βοηθήστε όσο μπορείτε, διότι στη φύση και στην κοινωνία δεν γίνεται αποδεκτό κανένα κενό. Το κάθε κενό το οποίο εμμέσως δημιουργείται με την απομάκρυνση του πληθυσμού λόγω απουσίας επενδύσεων στο βόρειο χώρο, θα καλυφθεί κατά τρόπο ο οποίος θα είναι οικονομικά και εθνικά επικίνδυνος. Θα καλυφθεί ακόμα και από ξένους πληθυσμούς. 
      Τελειώνω, κύριε Πρόεδρε, λέγοντας και ρωτώντας το εξής: Γιατί από το Υπουργείο Μακεδονίας Θράκης συντάχθηκε μελέτη χωροταξικής εγκατάστασης 2,0 εκατομμυρίων κατοίκων πέρα στο ενάμισι εκατομμύριο που έχει σήμερα ο Νομός Θεσσαλονίκης; Πού θα βρεθούν τα επιπλέον δύο εκατομμύρια; Θα τα φέρετε, κύριε Υπουργέ, από τα νησιά; ΄Η μήπως θα τα φέρετε απ’ έξω; ΄Η μήπως θα ανεχθείτε να έρθουν απ’ έξω όπως δυστυχώς συμβαίνει; 
      Τα θέματα είναι τεράστια και ίσως είναι αντικείμενο μιας ολόκληρης συζήτησης στη Βουλή διότι μόνο τις επικεφαλίδες των θεμάτων μπόρεσα να αναπτύξω και με αγωνία θα περιμένω την απάντησή σας, κύριε Υπουργέ, στη διαπίστωση ότι η βόρειος Ελλάδα υποφέρει και η Ελλάδα εξ αυτού του λόγου κινδυνεύει.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ωραία, τα είπατε, κύριε Χαϊτίδη, αλλά έχετε εξαντλήσει και το χρόνο της δευτερολογίας σας. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Συμφωνείτε με αυτά; 
      ΠΡΟΕΔΡΕΥΩΝ (Κωνσταντίνος Βρεττός): Από τεχνικής απόψεως εννοούσα. 
      ΕΥΓΕΝΙΟΣ ΧΑΪΤΙΔΗΣ: Κύριε Πρόεδρε, με διέκοψε ο κύριος Υπουργός και έπρεπε να του απαντήσω. 
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Σπηλιόπουλος έχει το λόγο.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Με την επερώτηση αυτή θελήσαμε να εκφράσουμε την αγωνία μας για την περιθωριοποίηση της Μακεδονίας και Θράκης, αλλά και τις περιφέρειες γενικότερα, αγωνία που τη βιώνουμε και την εισπράττουμε καθημερινά. 
      Δεν έχω τίποτα με το Λεκανοπέδιο. Όμως, έχω πει άπειρες φορές μέχρι σήμερα πως αν υπήρχε η δυνατότητα οι κάτοικοι της ελληνικής περιφέρειας να επισκεφθούν το Λεκανοπέδιο, ιδιαίτερα αυτήν την περίοδο που κατασκευάζονται τα έργα για τους Ολυμπιακούς Αγώνες, θα επαναστατούσαν όχι γιατί δεν θέλουν να πραγματοποιήσουμε καλούς Ολυμπιακούς Αγώνες, αλλά γιατί θα έβγαζαν τα δικά τους συμπεράσματα. Γιατί θα συνειδητοποιούσαν πώς αντιλαμβάνεσθε την περίφημη με ή χωρίς εισαγωγικά, περιφερειακή ανάπτυξη την οποία ευαγγελίζεσθε. Πώς και γιατί όταν αλλού διατίθενται πακτωλοί χρημάτων, τα περισσότερα βεβαίως από την Ευρωπαϊκή Ένωση, οι περιοχές τους και οι ίδιοι αντιμετωπίζονται περιθωριακά, όπως προανέφερα, μέσα από μεγαλόστομες υποσχέσεις και από φιλοδωρήματα.
      Το παράδειγμα της Αττικής Οδού είναι χαρακτηριστικό. Σας πληροφορώ ότι το έργο αυτό ξεκίνησε με προϋπολογισμό 425 δισεκατομμυρίων και ξεπέρασε το 1,2 τρισεκατομμύρια, όταν όλα τα μεγάλα έργα της Θεσσαλονίκης, σύμφωνα με τις υπάρχουσες μελέτες δεν θα ξεπερνούσαν τα 500 με 600 δισεκατομμύρια δραχμές, που και αυτά θα εκταμιεύονταν στην πορεία κατασκευής αυτών των έργων. 
      Πώς μπορεί αλήθεια να υπάρξει ανάπτυξη στην ευρύτερη περιοχή της Θεσσαλονίκης όταν δεν υπάρχουν υποδομές, όταν τα προϊόντα που παράγονται αντικειμενικά λόγω της κατάστασης του οδικού δικτύου –περιγράφησαν τα προβλήματα με την Εγνατία Οδό και τους κάθετους οδικούς άξονες- δεν προωθούνται κανονικά; Όταν επίσης το σιδηροδρομικό δίκτυο καθυστερεί να αμφιδρομηθεί; Όταν η κατάσταση στα λιμάνια μας είναι προβληματική, τι ανάπτυξη μπορεί να υπάρξει; Συγκεκριμένα στη Θεσσαλονίκη η έκτη προβλήτα που είναι έργο ουσιαστικής ανάπτυξης και για το λιμάνι και για την ευρύτερη περιοχή για το ρόλο που φιλοδοξεί να παίξει η Θεσσαλονίκη στην περιοχή των Βαλκανίων, καθυστερεί όπως και όλα τα έργα που συνοδεύουν την έκτη προβλήτα; 
      Επίσης, η κατάσταση στα αεροδρόμιά μας είναι η γνωστή. Γίνονται έργα εκσυγχρονισμού του αεροδρομίου «ΜΑΚΕΔΟΝΙΑ». Αυτά τα έργα –και θα πρέπει να το γνωρίζει ο ελληνικός λαός- γίνονται σήμερα κατά κύριο λόγο με το σπατόσημο που όλα αυτά τα χρόνια κατέβαλαν οι Θεσσαλονικείς και οι Βορειοελλαδίτες, το οποίο ξεπέρασε τα 140 δισεκατομμύρια δραχμές.
      Ξέρετε τι ζητούν, κύριε Υπουργέ, οι φορείς των περισσοτέρων περιοχών της Μακεδονίας και της Θράκης που επισκεπτόμαστε; Δυστυχώς ζητούν από εμάς, από εσάς, είμαι βέβαιος -άκουσον – άκουσον- πανεπιστήμια και ΤΕΙ, μετά την απομάκρυνση των στρατοπέδων. Εκεί φτάσαμε. Να συνδέουμε την ανάπτυξη μιας περιοχής με το αν θα εγκατασταθεί ένα παράρτημα ενός πανεπιστημίου ή ενός ΤΕΙ. Αυτό δεν σημαίνει τίποτε; 
      ΑΝΑΣΤΑΣΙΟΣ ΜΑΝΤΕΛΗΣ: Γιατί, δεν συνδέεται;
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Συνδέεται. Σαφέστατα συνδέεται, κύριε Μαντέλη. Αλλά λέω που φτάσαμε. Έφυγαν τα στρατόπεδα, να έρθει ΤΕΙ ή ένα ΑΕΙ. 
      Ακόμα υπάρχει αποβιομηχάνιση, υπάρχει μείωση δραματική των επενδύσεων, υπάρχει έκρηξη της ανεργίας. Δεν υπάρχουν θέσεις απασχόλησης. Δεν υπάρχει οικονομική ανάπτυξη. Υπάρχει συρρίκνωση των μικρομεσαίων επιχειρήσεων στη Θεσσαλονίκη και σε όλη την περιφέρεια. 
      Εγώ θα μπορούσα να μιλήσω και για το Κιλκίς όπου γεννήθηκα και το γνωρίζω πάρα πολύ καλά, όπου η κατάσταση είναι εφιαλτική. Μπορώ, όμως, να μιλήσω –και μιλώ- για τη Θεσσαλονίκη τη στιγμή αυτή. 
      Και βεβαίως υπάρχουν βαρύτατες πολιτικές ευθύνες γιατί δεν αξιοποιήθηκε από την πλευρά της Κυβέρνησης η μεγάλη ευκαιρία του Γ΄ Κοινοτικού Πλαισίου Στήριξης.
      Σε ό,τι αφορά την κεντρική Μακεδονία θα ήθελα να θυμίσω στον κύριο Υπουργό ότι την τριετία που πέρασε, υπεγράφησαν συμβάσεις μόνο για το 11,7% του προγράμματος. Ξεκίνησαν ακόμη λιγότερα έργα και έχει απορροφηθεί μόνο το 5,4% του προϋπολογισμού.
      Θα μπορούσα να πω πολύ περισσότερα και για το Γ΄ Κοινοτικό Πλαίσιο και για επιμέρους προγράμματα για να δούμε πόσο δραματική είναι η κατάσταση στην κεντρική Μακεδονία.
      Η Θεσσαλονίκη παρά το ότι, κύριε Υπουργέ, συγκεντρώνει το 9,6% του πληθυσμού της χώρας, με τάση αύξησης, παρά το ότι παράγει το 11,4% του εγχώριου προϊόντος και κατατάσσεται δεύτερη σε ολόκληρη τη χώρα, παρά το ότι παράγει το 14% του προϊόντος μεταποίησης και το 12% των υπηρεσιών, παρά το ότι έχει την τρίτη υψηλότερη, μετά την περιφέρεια της πρωτεύουσας και τις Κυκλάδες, αναλογία δηλώσεων φόρου μεγάλης ακίνητης περιουσίας ανά χίλιους κατοίκους, παρά το ότι έχει το δεύτερο μεγαλύτερο ποσοστό φορολογουμένων 10,1%, αντιμετωπίζεται περιθωριακά. Εντελώς περιθωριακά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η κατάσταση με τα μεγάλα έργα είναι απελπιστική. Μετρό, υποθαλάσσια, εξωτερική περιφερειακή, κόμβοι της περιφερειακής, δυτική είσοδος, λιμάνι, αεροδρόμια. Ακόμη στον τομέα του τουρισμού υπάρχουν τεράστια προβλήματα. Στη Θεσσαλονίκη γίνονται ετησίως περισσότερα από χίλια συνέδρια. Δεν υπάρχει συνεδριακό κέντρο. Αυτό δεν σας απασχολεί; Δεν πρέπει να σας απασχολήσει; Δεν πρέπει να μας απασχολήσει αυτό το θέμα σαν στοιχείο ουσιαστικής ανάπτυξης της Θεσσαλονίκης και της ευρύτερης περιοχής; Ένα παγκόσμιο ιατρικό συνέδριο, ένα πανευρωπαϊκό θα μπορούσε να φέρει στην περιοχή χιλιάδες επιστήμονες υψηλού εισοδήματος. Δεν υπάρχει συνεδριακό κέντρο. 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Είναι πρωτοφανές, πρωτόγνωρο για όσους επισκεπτόμαστε άλλες πρωτεύουσες, να μην υπάρχει σε μία πόλη με ενάμισι εκατομμύριο κατοίκους συνεδριακό κέντρο. Τα συνέδρια γίνονται σε αίθουσες ξενοδοχείων.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Επιδοτείται να γίνει το συνεδριακό κέντρο.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εγώ ξέρω ότι δεν υπάρχει, κύριε Υπουργέ και το λέω καλόπιστα.
      ΠΡΟΕΔΡΕΥΩΝ (Κωνσταντίνος Βρεττός): Κύριε Σπηλιόπουλε, αν παραμείνετε, θα πρέπει να χρησιμοποιήσετε και το χρόνο της δευτερολογίας σας.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Θα χρησιμοποιήσω και τη δευτερολογία μου.
      ΠΡΟΕΔΡΕΥΩΝ (Κωνσταντίνος Βρεττός): Γιατί ο κ. Χαϊτίδης έχει χάσει το δικαίωμα δευτερολογίας του.
      ΕΥΓΕΝΙΟΣ ΧΑΪΤΙΔΗΣ: Για δύο λεπτά, κύριε Πρόεδρε;
      ΠΡΟΕΔΡΕΥΩΝ (Κωνσταντίνος Βρεττός): Αποκλείεται, κύριε συνάδελφε. Είμαι κάθετος σ’ αυτό το πράγμα. Δεν γίνεται.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Εγώ δευτερολογώ, κύριε Πρόεδρε.
      Τα λέμε, λοιπόν, όλα αυτά με αγωνία. 
      Υπάρχουν όμως και άλλα προβλήματα, όπως τα προβλήματα στον τομέα του περιβάλλοντος, τα οποία βεβαίως στο βαθμό που υπάρχουν δεν βοηθούν και αυτά στην ανάπτυξη. Υπάρχουν προβλήματα και στους άλλους τομείς. Στον τομέα της υγείας. Ο τομέας της υγείας μπορεί κάτω από ορισμένες προϋποθέσεις, αν υπάρχει προγραμματισμός, να αποτελέσει στοιχείο για ουσιαστική ανάπτυξη μιας περιφέρειας. Αν υπάρχει υγειονομικός χάρτης, αν υπάρχει μία οργανωμένη και ισόρροπη ανάπτυξη των υπηρεσιών όχι μόνο στη Θεσσαλονίκη και στην ευρύτερη περιοχή.
      Έχω πει πολλές φορές: Ασχολήθηκε ποτέ κανείς με την ανάπτυξη ενός κέντρου αποκατάστασης παραδείγματος χάρη στο Κιλκίς όπου υπάρχουν δύο ορθοπεδικές κλινικές; Συνειδητοποίησε ποτέ κανείς τι θα σήμαινε για μία περιοχή φτωχή, όπως το Κιλκίς, η ανάπτυξη μιας τέτοιας ιατρικής δραστηριότητας σε μία εγκαταλελειμμένη περιφέρεια;
      Τα λέμε με αγωνία αυτά. Είναι πράγματα που πρέπει να δούμε γιατί πιστεύουμε ότι μέσα από ορισμένες τακτικές κινήσεις, μέσα από ένα συγκεκριμένο προγραμματισμό, μέσα από μία ιεράρχηση των προβλημάτων, μπορούμε να ανακουφίσουμε την ελληνική περιφέρεια. Εγώ δεν μπερδεύω το επιθυμητό με το εφικτό, κύριε Υπουργέ. Είμαι αρκετά ρεαλιστής. Μιλώ για πράγματα απλά και εφαρμόσιμα. Γι’ αυτό σας μίλησα προηγουμένως για ένα σύγχρονο συνεδριακό κέντρο. Μου είπατε ότι επιδοτούνται τέτοιες δραστηριότητες. Δεν το αμφισβητώ. 
      Ήμουν πριν λίγο καιρό στη Βουδαπέστη. Στη Βουδαπέστη υπάρχει συνεδριακό κέντρο με δέκα χιλιάδες θέσεις. Ήξερα ότι επρόκειτο να γίνει στη Θεσσαλονίκη από μία επιστημονική εταιρεία ένα παγκόσμιο συνέδριο. Θα έφερνε δώδεκα χιλιάδες επιστήμονες από όλο τον κόσμο, υψηλού επιπέδου και εισοδήματος. Δεν έγινε, όμως, γιατί δεν μπορούσε να γίνει. Αυτά δεν πρέπει κάποτε σε αυτόν τον τόπο να μας απασχολήσουν;
      Γι’ αυτό και σας είπα ότι μιλούμε με αγωνία.
      Είπα και στην αρχή, για να σας προϊδεάσω, ότι πολλά από τα ζητήματα στα οποία αναφερθήκαμε αφορούν και άλλους συναδέλφους σας. Δεν περιμένουμε απαντήσεις. Την αγωνία μας εκφράσαμε και θα πρέπει να τη δεχθείτε. Και την εκφράζουμε καλόπιστα.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, πριν δώσω το λόγο στον κ. Αγγελή, έχω την τιμή να ανακοινώσω στο Σώμα ότι ο Βουλευτής κ. Γεώργιος Αλογοσκούφης ζητεί την άδεια του Σώματος για ολιγοήμερη απουσία του.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Βρεττός): Η Βουλή ενέκρινε.
     Επίσης, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912 –1913», είκοσι μαθητές του Γυμνασίου Καλαμωτής Χίου και δύο συνοδοί, είκοσι οκτώ μαθητές του Δημοτικού Σχολείου Αγίου Θωμά Βοιωτίας και τέσσερις συνοδοί και είκοσι επτά μαθητές του Δημοτικού Σχολείου Πλαταιών Βοιωτίας και τρεις συνοδοί.
     Η Βουλή τους καλωσορίζει.
     (Χειροκροτήματα)
     Ο τελευταίος εκ των ομιλητών, ο κ. Ανέστης Αγγελής έχει το λόγο.
     ΑΝΕΣΤΗΣ ΑΓΓΕΛΗΣ: Κύριε Πρόεδρε, κύριοι συνάδελφοι, είναι σαφές ότι η συγκεκριμένη επερώτηση απευθύνεται προς όλη την Κυβέρνηση και δεν αφορά βέβαια μόνο τον Υφυπουργό Ανάπτυξης. 
     Η γεωπολιτική θέση γενικότερα της βορείου Ελλάδος και τα συγκριτικά πλεονεκτήματα που προκύπτουν απ’ αυτήν τη θέση ήταν –και είναι- ένας από τους κύριους λόγους για να υπάρχει τουλάχιστον ισότιμη αντιμετώπιση, όσον αφορά την ανάπτυξη με το κέντρο.
     Βέβαια η κατάσταση που επικρατεί γενικότερα σ’ όλη τη χώρα και σε όλες τις περιφέρειες της χώρας είναι σχεδόν η ίδια αν λάβει κανείς υπόψη του τη φτώχεια που επικρατεί παντού, αν λάβει υπόψη του την ανεργία, αν λάβει δε υπόψη του ότι υπάρχουν περιφέρειες οι οποίες είναι οι φτωχότερες σε επίπεδο Ευρωπαϊκής Ένωσης.
     Ήδη με τη σημερινή ανακοίνωση του ΣΕΒ το φάσμα της ανεργίας προβλέπεται για τα επόμενα χρόνια να φτάσει την τάξη του 18% με δεδομένο ότι υπάρχει και έλλειψη ανταγωνιστικότητας και έλλειψη επενδύσεων.
     Ένα κυρίαρχο σημείο, όμως, είναι η έλλειψη ή η καθυστέρηση δημιουργίας νέου αναπτυξιακού νόμου με περιφερειακή συνείδηση. 
     Εάν δούμε τη ροή των προγραμμάτων, θα δούμε ότι καθυστερούν τα ΠΕΠ, θα δούμε ότι από τα τριάντα έξι, τριάντα επτά προγράμματα αγροτικής ανάπτυξης μόνο τρία προχωρούν, θα δούμε ότι το πρόγραμμα αγροτικής ανάπτυξης έχει μόνο 15% απορροφητικότητα, θα δούμε ότι το πρόγραμμα για την αλιεία έχει 5% απορροφητικότητα, θα δούμε το LEADER να έχει πολύ χαμηλή απορροφητικότητα -να μην έχει αρχίσει ουσιαστικά- με αποτέλεσμα όλη αυτή η εικόνα να αντανακλάται στην περιφέρεια και να μην υπάρχει ανάπτυξη.
     Στη δυτική Μακεδονία η απορροφητικότητα στα ΠΕΠ είναι της τάξης του 5%.
     Δεν χρειάζεται κανείς να επικαλεστεί άλλα στοιχεία για να αντιληφθεί τι πραγματικά επικρατεί. Και η κατάσταση αυτή επικρατεί, αγαπητοί συνάδελφοι, διότι υπάρχει έλλειψη ρευστότητας τόσο στους ιδιώτες όσο και στα θεσμικά όργανα, στη Νομαρχιακή και στην Τοπική Αυτοδιοίκηση.
      Δεν υπάρχουν. Χρωστούνε. Σας λέγω ότι η Νομαρχιακή Αυτοδιοίκηση Καστοριάς δεν έχει πόρους να καταθέσει μελέτες. Ο Νομός Κοζάνης και ο Νομός Φλώρινας καταθέτουν μελέτες μέσω του ειδικού πόρου που παίρνουν από τη ΔΕΗ, κάτι που πρέπει να επεκταθεί και στους άλλους δύο νομούς της δυτικής Μακεδονίας.
      Είπε ο αγαπητός συνάδελφος κ. Κορτσάρης ότι δεν είδε να εγκαινιάζεται κάποιο έργο στο νομό του. Εγώ είδα στο νομό μου να εγκαινιάζονται έργα, πλην όμως είδα να καταστρέφονται μετά από δύο, τρεις μήνες. Και αναφέρομαι στο έργο Χάνι Μπερίκι-Κορομηλιά, όπου αναδείχθηκαν πέρα για πέρα -απετάχθη βέβαια το έργο- οι κακοτεχνίες και η προχειρότητα η οποία επικρατεί στην περιφέρεια.
      Κάθετος άξονας Κρυσταλοπηγής-Σιάτιστας. Έγιναν οκτώ χιλιόμετρα και δεν έγιναν από το κέντρο προς την περιφέρεια για να εξυπηρετηθεί ο πληθυσμός της Καστοριάς. Έγιναν οκτώ χιλιόμετρα, εκ των οποίων τελείωσαν τέσσερα προς την περιφέρεια, προς την Αλβανία, για να εξυπηρετηθούν ποιοι; Βέβαια, καταστράφηκε και αυτό. Καταλαβαίνετε, λοιπόν, ότι δεν υπάρχει σχεδιασμός.
      Στο Νομό Καστοριάς υπήρχαν τα προβλήματα γουνοποιίας τα οποία ήταν έντονα και συνεχίζουν να είναι έντονα, σαν αποτέλεσμα των πανωτοκίων, του υψηλού δανεισμού κλπ. Βέβαια, έγινε μία ρύθμιση η οποία δεν επέλυσε απόλυτα το πρόβλημα. Και λέω το εξής εδώ. Τη στιγμή που όλα τα κόμματα συμφωνούσαν, η Κυβέρνηση έδωσε περίπου 7 δισεκατομμύρια, δηλαδή τρία χιλιόμετρα εθνικής οδού για να κλείσει ένα πολύ μεγάλο πρόβλημα το οποίο βέβαια διογκώνεται και από τις ξένες αγορές.
      Αγρότες. Βρίσκονται σε δραματική κατάσταση. Με την τελευταία καταστροφή θα περιμέναμε από την Κυβέρνηση όχι μόνο να εξαγγείλει ότι θα αποζημιωθούν από τον ΕΛΓΑ, αλλά ότι θα λάβει πρόσθετα μέτρα. Η κατάσταση είναι δραματική. Δεν υπάρχει αγροτική παραγωγή. Θα έπρεπε να ληφθούν συγκεκριμένα μέτρα. Θα έπρεπε να δοθούν δανειοδοτήσεις, χαμηλότοκα δάνεια, ενισχύσεις.
      Συγκοινωνία. Αναφέρθηκε τελευταία στην Ευρωπαϊκή Επιτροπή ότι ο σιδηρόδρομος είναι το καλύτερο μέσο μεταφοράς. Θα πρέπει να υπάρξει σχεδιασμός σύνδεσης Καλαμπάκας-Κοζάνης-Καστοριάς. Σχεδιάστηκε η Εγνατία η οποία καθυστερεί. Δεν υπήρξε όμως πρόβλεψη να σχεδιαστεί παράλληλα με την Εγνατία και αντίστοιχη σιδηροδρομική γραμμή. 
      Δημογραφικό. Πρόκειται για πολύ μεγάλο πρόβλημα. Τουλάχιστον δύο χιλιάδες Αλβανοί απασχολούνται στο Νομό Καστοριάς. Αντιλαμβάνεστε τι θα συμβεί τα επόμενα δέκα – δεκαπέντε χρόνια αν  κατοικήσουν και οι οικογένειες σε ένα συγκεκριμένο νομό πενήντα χιλιάδες.
      Υπήρχε ο στρατός. Διαλύσατε την 15η μεραρχία και την κάνατε ταξιαρχία. Έφυγε ο στρατός.
      Βεβαίως αναζητούμε πανεπιστήμιο και ΤΕΙ. Δεν υπάρχουν άλλες λύσεις. Δεν υπάρχουν εναλλακτικές λύσεις απασχόλησης διότι όλα αυτά τα χρόνια δεν υπήρξε κάποια μέριμνα γι’ αυτό το θέμα.
      Λίμνη. Δεν υπάρχει διαχειριστική αρχή. Ακόμη σχετικά με τα φράγματα θέλω να πω ότι το φράγμα Νεστορίου έχει εξαγγελθεί εδώ και δεκαπέντε – είκοσι χρόνια. Σε συγκεκριμένη δε ερώτηση που απηύθυνα προς το Υπουργείο Ανάπτυξης και απάντησε εμμέσως βέβαια η ΔΕΗ, η απάντηση ήταν ότι δεν υπήρχαν λεφτά για τη χρηματοδότηση, της μελέτης.
      Καταλαβαίνετε, λοιπόν,  ότι το πνεύμα το οποίο επικρατεί δεν δημιουργεί προϋποθέσεις ανάπτυξης.
      Ισχυρή Ελλάδα δεν υπάρχει χωρίς ισχυρή περιφέρεια. Αυτό το επικαλούμαστε όλοι στη Βουλή. Δεν υπάρχουν συγκεκριμένοι σχεδιασμοί, συγκεκριμένες θέσεις ή αυτά που σχεδιάζονται δεν εφαρμόζονται ή εφαρμόζονται κακώς. Και δεν τα λέμε αυτά από αντιπολιτευτική διάθεση, κύριε Υφυπουργέ. Τα λέμε από αγωνία για τον τόπο μας που βλέπουμε να κυριαρχεί τι; Η ανεργία, η φτώχεια, η μετανάστευση. Και αυτό γίνεται πού; Σε ευαίσθητες περιοχές.
      Υπάρχει μία κρίσιμη λέξη, η λέξη της «εμπιστοσύνης». Ο ελληνικός λαός έχει χάσει την εμπιστοσύνη του προς αυτήν την Κυβέρνηση. Αναζητεί νέες λύσεις.
      Εμείς καλούμε την Κυβέρνηση, έστω και την ύστατη στιγμή, να σταθεί στο ύψος των περιστάσεων. Είναι ένα θέμα πολύ μεγάλο ο πολιτισμός. Ο Νομός Καστοριάς τα τελευταία δέκα χρόνια έχει αποδείξει ότι υπάρχει πολιτισμός της κλασσικής Ελλάδος. Σύλλογοι ασχολούνται με τις ανασκαφές και όχι οι επίσημες αρχαιολογικές υπηρεσίες. Αυτό σημαίνει ότι υπάρχει απαξίωση, εγκατάλειψη.
      Η κοινωνία, αγαπητέ Υπουργέ, ζητά μια διακυβέρνηση με βάση αρχές και αξίες. 
      ΠΡΟΕΔΡΕΥΩΝ (Κωνσταντίνος Βρεττός): Κύριε Αγγελή, έχετε και δευτερολογία. 
      ΑΝΕΣΤΗΣ ΑΓΕΛΗΣ: Τελειώνω, κύριε Πρόεδρε.
      Σήμερα επικρατεί, δυστυχώς, στη χώρα μας διαφθορά, διαπλοκή και ο πολιτικός κόσμος θα πρέπει να σταθεί στο ύψος των περιστάσεων. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Δεν θέλω να είμαστε αυστηροί, εδώ αλλά δεν γίνεται διαφορετικά. Είναι η τήρηση του Κανονισμού. Εάν βάζουμε και τη δευτερολογία μέσα και μετά δευτερολογούμε, καταστρατηγούμε τον κανονισμό και δεν θα πρέπει. Και πρέπει να συμφωνήσετε μαζί μου ότι θα πρέπει να τηρούμε αυτό το πράγμα. 
      Να δώσουμε το λόγο στον Υφυπουργό Ανάπτυξης κ. Καλαφάτη.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Δυστυχώς φαίνεται πως η επερώτηση αυτή δεν είχε μεγάλο ενδιαφέρον και γι’ αυτό δεν έχουμε μεγάλη συμμετοχή. Υπάρχουν πάρα πολλοί Βουλευτές της Βορείου Ελλάδος και ελάχιστοι ευρίσκονται εδώ.
      Ένα σημείο που θα ήθελα να παρατηρήσω πριν πω αυτά που έχω σχεδιάσει, είναι ότι ξεκινήσαμε μία επερώτηση από το κείμενο που καταθέσατε, που υποτίθεται έβαζε κάποια ζητήματα να συζητήσουμε ουσιαστικά και σημαντικά, αλλά τελικά κατέληξε από τις εισηγήσεις των αγαπητών συναδέλφων σε μια καταγραφή ουσιαστικά και αναφορά προβλημάτων των εκλογικών τους περιφερειών.
      Βέβαια ειπώθηκαν αρκετά σωστά, με τα οποία δεν διαφωνώ, ειπώθηκαν όμως και πολλά λανθασμένα με τα οποία διαφωνώ προφανώς και θα αναφερθώ. Γιατί είναι κατανοητή μεν η αγωνία των Βουλευτών της Βορείου Ελλάδος, όπως είναι κατανοητή και η δική μας αγωνία που καταγόμαστε από τα νησιά και υπάρχει και η αγωνία άλλων Βουλευτών που υπάρχουν από την άλλη περιφέρεια, αλλά νομίζω και οι Βουλευτές της Αττικής έχουν και αυτοί αγωνίες και μάλιστα άλλου είδους και πολλές φορές έχουν πιο ισχυρές αγωνίες από τις αγωνίες που εκφράζουμε εμείς. Θα αναφέρω ακολούθως γιατί.
      Θα ήθελα να πω ότι οι φράσεις «αποικίες», «είναι ανίδεος ο Υπουργός ή ο γενικός γραμματέας», δεν συνάδουν στην καλή πίστη με την οποία είπε ο αγαπητός συνάδελφος και την οποία δέχομαι κι εγώ ότι εκφράσατε εδώ τις αγωνίες σας. Αλλά τέτοιου είδους εκφράσεις δεν είναι σωστό να τις αναφέρουμε. Το λέω αυτό γιατί δεν μπορώ να το δεχθώ.
      Επίσης ειπώθηκε ότι έρχονται όλα τα λεφτά στο Λεκανοπέδιο. Μα, εμείς έχουμε βγάλει νόμους με τους οποίους απαγορεύουμε την ίδρυση βιομηχανιών στο Λεκανοπέδιο. Εμείς το έχουμε κάνει αυτό. Και μας λέτε ότι ο αναπτυξιακός νόμος επιδοτεί επιχειρήσεις στο Λεκανοπέδιο. Ο αναπτυξιακός νόμος έχει εξαιρέσει την Αττική. 
      Επίσης θα ήθελα να πω ότι δεν πρέπει να ξεχνάμε πότε έγινε η στρέβλωση η κοινωνική, η δημογραφική, η περιφερειακή της χώρας μας. Πότε έγινε; Διότι όταν έρχεστε εδώ, αγαπητοί συνάδελφοι, που από τη μια μεριά αποδεχόμαστε τις αγωνίες σας, αλλά δεν δεχόμαστε τα ιστορικά γεγονότα αυτών που λέτε, πρέπει να γνωρίζουμε πώς έγινε αυτή η στρέβλωση.
      Κατηγορείτε το ΠΑΣΟΚ ότι στρέβλωσε την ελληνική περιφέρεια και την ελληνική επικράτεια. Μα, η μεγάλη στρέβλωση έγινε επί των κυβερνήσεων της δεξιάς, τη δεκαετία του ’50.
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Όχι, κύριε Υπουργέ…
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Σπηλιόπουλε, θέλω να αναφέρω πράγματα τα οποία ιστορικά στέκουν. 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Αν μιλάμε για…
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Θα πούμε για το μέλλον. Αλλά εσείς δεν κοιτάτε καν το μέλλον, το αγνοείτε.
      Εγώ σας λέω, λοιπόν, ότι η μεγάλη στρέβλωση έγινε στις δεκαετίες του ’50, του ’60 και του ’70. Αν δείτε τα στατιστικά στοιχεία από τη δεκαετία του ’80 και μετά, θα δείτε ότι αυτή η συρρίκνωση, αυτή η στρέβλωση της ελληνικής επικράτειας σταμάτησε σε μεγάλο βαθμό. Η ψαλίδα έκλεισε σε μεγάλο βαθμό και θα αναφέρω στοιχεία ακολούθως. Σήμερα υπάρχουν προγράμματα και αναπτυξιακοί νόμοι. Υπάρχουν τα προγράμματα των Υπουργείων, τα προγράμματα των φορέων στα οποία θα αναφερθώ. 
      Τα τελευταία χρόνια, η περιφέρεια έχει αποκτήσει πάλι ενδιαφέρον. Και αυτό δεν σημαίνει ότι το έκανε το ΠΑΣΟΚ μόνο. Ήρθαν αλλαγές των καιρών. Στην επαρχία, στο σπίτι μου –το ίδιο ισχύει για εσάς και για όλη την ελληνική επικράτεια- όλη η περιφέρεια και όλα τα παιδιά είχαμε ένα όνειρο, να σηκωθούμε να φύγουμε από τον τόπο μας. Αυτό ήταν πρόβλημα της δεκαετίας του ’50, του ’60, του ’70. Σήμερα αυτό το όνειρο δεν υπάρχει. Σήμερα το όνειρο του κάθε παιδιού είναι να ζήσει και να μείνει στην πατρίδα του. Υπήρχε η ιδεολογία της αστυφιλίας. Όλοι θέλαμε να φύγουμε, άλλος για να σπουδάσει, άλλος για να μπαρκάρει, άλλος για να μεταναστεύσει, άλλος για να δουλέψει, άλλος απλώς για να φύγει. Αυτό σήμερα δεν υπάρχει και εμείς πρέπει να το εκμεταλλευθούμε. Η ιδεολογία της αστυφιλίας δεν υπάρχει στην ελληνική κοινωνία και αυτό είναι ένα επίτευγμα όλων μας αλλά και κυρίαρχα των κυβερνήσεων του ΠΑΣΟΚ που άλλαξαν αυτόν το ρουν και θα σας αναφέρω συγκεκριμένα στοιχεία.
      Βεβαίως υπάρχουν ανισότητες που πρέπει όλοι μαζί να τις καταπολεμήσουμε. Κανείς δεν το αρνείται αυτό, αλλά δεν μπορούμε να μηδενίζουμε εδώ τα πάντα και να λέμε ότι για όλα φταίει ο Παπανδρέου ή φταίει ο Σημίτης. Είναι μεγάλο λάθος και αυτό δεν ωφελεί σε μια βάση συζήτησης στην οποία πρέπει να συνεννοηθούμε. 
      Θεωρώ και εγώ, όπως αναφέρθηκε, πως έχουμε χρέος και κοινωνικό και οικονομικό και πολιτιστικό και εθνικό να στηρίξουμε την περιφέρεια. Επικράτεια χωρίς ισχυρή και ρωμαλέα περιφέρεια δεν μπορεί να υπάρξει και να είναι ισχυρή και αξιόπιστη. Άρα, υπάρχει ζήτημα ανάπτυξης της περιφέρειας και οι πολιτικές που έχει επεξεργαστεί το ΠΑΣΟΚ ή που θα επεξεργαστεί μια άλλη κυβέρνηση, όποτε έρθει στην εξουσία, θα πρέπει να αποβλέπει σ’ αυτό. Και εδώ πρέπει να έχουμε συναίνεση, γιατί αυτή η πολιτική δεν πρέπει να αναιρείται, όταν αλλάζουν οι κυβερνήσεις.
      Θα πρέπει να επισημάνω κάτι άλλο που διαφαίνεται σε πολλές τοποθετήσεις. Δεν πρέπει να διεπόμεθα από έναν τοπικισμό. Δεν υπάρχει η βόρειος Ελλάδα η οποία αδικείται κατάφωρα και συνειδητά από την Αθήνα και εν πάση περιπτώσει, αν αδικείται, αυτό δεν έγινε από τις κυβερνήσεις του ΠΑΣΟΚ. Επί των κυβερνήσεων του ΠΑΣΟΚ, αν δούμε όλα τα στοιχεία, όλα κατατείνουν ότι αυτές οι ανισότητες τιθασεύτηκαν.
      Σήμερα η Κυβέρνηση έχει ένα πλήρες –σε αντίθεση μ’ αυτά που λέτε- θεσμικό πλαίσιο για την ανάπτυξη της περιφέρειας. Είναι ο αναπτυξιακός νόμος ο οποίος κατ’ εξοχήν είναι περιφερειακός. Ειπώθηκε ότι δεν είναι περιφερειακός νόμος. Μα προκύπτει μέσα από το χάρτη των περιφερειακών ενισχύσεων της Ευρωπαϊκής Ένωσης ο αναπτυξιακός μας νόμος. Εξ ορισμού είναι χάρτης της περιφερειακής ενίσχυσης. Δεν είναι θέμα να το πούμε εμείς ή όχι. 
      Έχουμε τα προγράμματα του Υπουργείου Γεωργίας, του Υπουργείου Ανάπτυξης, τα ΠΕΠ, του ΥΠΕΧΩΔΕ. Έχουμε τα προγράμματα του ΟΑΕΔ. Είναι προγράμματα τα οποία ενισχύουν τις προσπάθειες των τοπικών κοινωνιών, για να μπορέσουν να ορθοποδήσουν.
      Επίσης, πρέπει να τονίσουμε ότι η περιφερειακότητα στο Γ΄ Κοινοτικό Πλαίσιο Στήριξης εγγίζει τα όρια του 75%-80%. Αυτό είναι αποδεδειγμένο. Δεν το αμφισβητούμε αυτό. Είναι λάθος να το αμφισβητούμε. Επίσης, είναι λάθος να λέμε ότι αυτά τα χρήματα είναι κατά κύριο λόγο χρήματα της Ευρωπαϊκής Ένωσης. Εδώ λέγεται -και σε άλλες αίθουσες το έχω ακούσει- ότι τα λεφτά αυτά είναι της Ευρωπαϊκής Ένωσης. Γιατί αδικούμε τον ελληνικό λαό; Το 65% των διατεθέντων χρημάτων είναι χρήματα του ελληνικού λαού είτε από τη συμμετοχή της ελληνικής Κυβέρνησης είτε των Ελλήνων ιδιωτών και το 35% είναι χρήματα που έρχονται από την Ευρωπαϊκή Ένωση.
      Για ποιο λόγο να λέμε ανακρίβειες στην προσπάθεια ενός πολιτικού εντυπωσιασμού; Βλάπτουμε τελικά την ίδια μας την πατρίδα, την ίδια μας την αξιοπιστία, την ίδια μας την αυτοπεποίθηση. Και κανείς δεν το θέλει από δω, διότι όλοι μας θέλουμε και όλοι εκπροσωπούμε τις κοινωνίες μας και είμαστε υπερήφανοι γι’ αυτό. Και κανείς δεν το αμφισβητεί. Και τέλος πάντων, θέλω να πω ότι αν είμαστε αντικειμενικοί κριτές, επί της Κυβερνήσεως του ΠΑΣΟΚ η Ελλάδα άλλαξε και αλλάζει μορφή.
      Υπάρχει όμως εδώ ένα δεδομένο πάρα πολύ σοβαρό. Έχουμε περάσει και περνάμε σε μία μεταβατική περίοδο. Και αυτό είναι ένα πολύ σοβαρό θέμα που πρέπει να απασχολήσει τη Βουλή και σε άλλο επίπεδο. Είναι το μεταβατικό στάδιο όπου η χώρα μας δέχεται έναν ισχυρό διπλό ανταγωνισμό. Και αυτό δεν γίνεται μόνο στην Ελλάδα, γίνεται και σε άλλες κοινωνίες. Δηλαδή έχουμε έναν ανταγωνισμό που προκύπτει από τις ανεπτυγμένες χώρες και με το άνοιγμα και τη διεθνοποίηση των αγορών δεχόμαστε αυτήν την πίεση, αλλά έχουμε και έναν ανταγωνισμό που προκύπτει από τις χώρες που είναι υπό ανάπτυξη, από τις τρίτες χώρες. Εκεί έχουμε φθηνό κόστος, δεν έχουμε περιβαλλοντικούς όρους, δεν έχουμε κοινωνικές ασφαλίσεις, εκεί υπάρχει το μαύρο χρήμα, εκεί υπάρχει το ελεύθερο λαθρεμπόριο.
      Σ’ αυτόν τον διπλό ανταγωνισμό παρατηρούμε ότι πρέπει να σταθούμε όρθιοι. Και συνέπεια αυτού του διπλού ανταγωνισμού είναι ότι πάρα πολλές επιχειρήσεις έχουν πληγεί και πάρα πολλές επιχειρήσεις για να διατηρήσουν την ανταγωνιστικότητά τους, στρέφονται εκτός χώρας. Και βεβαίως η βόρειος Ελλάδα, επειδή γειτονεύει με τέτοιου είδους τρίτες χώρες, έχει ένα μέγιστο πρόβλημα κι έχουν παρατηρηθεί πολλές επιχειρήσεις –και το ξέρετε πολύ καλύτερα από μένα- της βορείου Ελλάδος, οι οποίες έχουν μεταναστεύσει στις γειτονικές χώρες.
      Αυτό όμως δεν είναι κάτι που μπορείς να το γυρίσεις πίσω. Διότι για να το γυρίσεις πίσω πρέπει κυρίως να συμπιέσεις το κόστος εργασίας, το κόστος των κοινωνικών ασφαλίσεων, το κόστος των κοινωνικών παροχών. Και η Ελλάδα είναι μία ανεπτυγμένη κοινωνία και δεν μπορεί να γυρίσει πίσω σ’ αυτά. Και δεν νομίζω ότι υπάρχει κυβέρνηση που θα τολμήσει να αγγίξει αυτού του είδους τις κατακτήσεις του ελληνικού λαού.
      Εμείς όμως πρέπει να κάνουμε μία στροφή ως χώρα, ως επιχειρήσεις, ως οικονομία προς την ποιότητα των προϊόντων, προς την ποιότητα των υπηρεσιών, προς την πιστοποίηση όλων αυτών, προς την επωνυμία, προς τις συνέργιες, προς τις συμμαχίες των επιχειρήσεών μας και των προϊόντων μας. Πρέπει κυρίως να στραφούμε προς τη γνώση και προς την κατάκτηση, πρέπει να στραφούμε δηλαδή σε επιχειρήσεις οι οποίες ξεφεύγουν πλέον από την ένταση εργασίας και πηγαίνουν προς την ένταση της γνώσης.
      Και κυρίως πρέπει να αξιοποιήσουμε με διορατικότητα και έμπνευση τις νέες μορφές επιχειρηματικότητας. Εάν μείνουμε στο παλιό, τότε είναι σίγουρο ότι τα φαινόμενα της «PALCO» και άλλων επιχειρήσεων θα ολισθαίνουν χωρίς πάρ’ αυτά να βλέπουμε ότι κάποιες άλλες επιχειρήσεις γεννιούνται. Αυτή είναι η μεγάλη αγωνία και της Κυβέρνησης και πιστεύω του υπεύθυνου πολιτικού κόσμου, των επιχειρήσεων και των εργαζομένων.
      Γι’ αυτόν ακριβώς το λόγο είναι κοινή η προσπάθεια για να αντιμετωπίσουμε αυτούς τους κινδύνους. Και η ενίσχυση της ανταγωνιστικότητας που είναι ο κινητήριος μοχλός για να μπορέσουμε να κρατήσουμε τις θέσεις εργασίας και την απασχόληση, δεν είναι μόνο ζήτημα Κυβέρνησης. Ακούω πάρα πολλούς συναδέλφους, φίλους, αντιπάλους οι οποίοι όταν θέλουν να μιλήσουν για την ανταγωνιστικότητα, στρέφονται κυρίως και πρωταρχικά στο ρόλο της Κυβέρνησης. Αυτό είναι ένα άλλο τεράστιο λάθος που πρέπει όλοι μαζί να το βγάλουμε μέσα από την ψυχοσύνθεσή μας και από τον πολιτικό μας λόγο.
      Η ανταγωνιστικότητα είναι ένα πολύπλοκο εγχείρημα. Η Κυβέρνηση παίζει έναν βασικό ρόλο σ’ αυτό. Παίζει τον θεσμικό της ρόλο, τον ρυθμιστικό, παίζει το ρόλο να βρει τα κίνητρα να εξομαλύνει ό,τι ανωμαλίες υπάρχουν μέσα στην αγορά ή μέσα στον τομέα της επιχειρηματικότητας.
      Το αν η Κυβέρνηση κάνει ή δεν κάνει καλά τη δουλειά της είναι ένα ζήτημα που θα κριθεί. Αλλά δεν είναι μόνο η Κυβέρνηση που είναι συνιστώσα σ’ αυτήν την προσπάθεια. Η ανταγωνιστικότητα έχει ως κύρια συνιστώσα την ίδια την επιχειρηματική τάξη.
Απορώ πολλές φορές όταν βλέπω εκπροσώπους επιχειρηματιών να μη δέχονται τη δική τους ευθύνη στον τομέα της ανταγωνιστικότητας, διότι η πρώτη ευθύνη του κάθε επιχειρηματία για να ορθοποδήσει η επιχείρησή του, δεν είναι να στρέφει τα μάτια του στην Κυβέρνηση και στο Υπουργείο Ανάπτυξης, αλλά σε αυτό που γίνεται στη διεθνή κοινωνία, στον κόσμο, να το βλέπει, να το εγκολπώνεται και να το κάνει πράξη στην επιχείρησή του. Εάν δεν λειτουργήσουμε με αυτό τον τρόπο, όσα χρήματα και να δώσουμε, όσους αναπτυξιακούς νόμους και να κάνουμε, ντουβάρια θα γίνουν και θα μείνουν έτσι.
     Επίσης, πρέπει να συνάψουν συμμαχίες οι επιχειρήσεις μας για να αλλάξουν το επιχειρηματικό τοπίο. Πρέπει να κάνουν συνέργιες. Πρέπει να έχουν επωνυμία στην υπηρεσία και στα προϊόντα. Όλα αυτά αποτελούν το εργασιακό κλίμα που πρέπει να υπάρχει σε μία επιχείρηση. Και για να έχεις καλό επιχειρησιακό κλίμα σε μια επιχείρηση, σε μια οικονομία, θα πρέπει προηγουμένως να έχεις εξασφαλίσει την κοινωνική συνοχή και την κοινωνική αλληλεγγύη. 
     Όλα αυτά και άλλα πολλά είναι συνιστώσες της ανταγωνιστικότητας μιας οικονομίας που εξασφαλίζει την επιβίωση των επιχειρήσεων, αυξάνει τις θέσεις απασχόλησης και δυναμώνει την κοινωνία.
     Στα ερωτήματα που έχετε θέσει, θα απαντήσω επιγραμματικά και πολύ καθαρά. Για τη μείωση του περιφερειακού ΑΕΠ που αφορά στην περιφέρειά σας, τα αποτελέσματα των επενδύσεων είναι σημαντικά σε όρους αύξησης του κατά κεφαλήν περιφερειακού ΑΕΠ.
     Αναφέρω συγκεκριμένα ότι η περιφέρεια της Κεντρικής Μακεδονίας το 1989 είχε 58% του μέσου όρου ΑΕΠ της Ευρωπαϊκής Ένωσης. Το 1999 έφτασε το 69%. Γιατί ερχόμαστε εδώ και λέμε ότι ρημάζει η περιφέρειά μας; Αυτά είναι στοιχεία της EUROSTAT, δεν σας φέρνω ελληνικά στοιχεία, γιατί μπορεί να τα αμφισβητήσετε. Ανατολική Μακεδονία και Θράκη: 1989, 52%. 1999, 64%, δηλαδή 12% πάνω. Δυτική Μακεδονία: 1989, 63% και το 1999 65%. Έχουμε, λοιπόν, μια αύξηση του κατά κεφαλήν ΑΕΠ και στις τρεις περιφέρειες που εκπροσωπείτε.
     Λέτε ότι υπάρχει υστέρηση επενδυτικής δραστηριότητας. Για να δούμε τι προβλέπει ο αναπτυξιακός νόμος για τις περιφέρειές σας -τα ξέρετε βέβαια, αλλά πρέπει να αναφερθούν. 
     Οι Νομοί Ξάνθης, Ροδόπης, Έβρου, καθώς και τα μεγαλύτερα τμήματα όλων των παραμεθόριων νομών, ανήκουν στη διάταξη αυτή περί κινήτρων και οι επενδύσεις που υλοποιούνται εντός των ορίων τους, ενισχύονται με τα υψηλότερα κίνητρα (επιχορήγηση ή επιδότηση τόκων ή επιδότηση χρηματοδοτικής μίσθωσης 40% ή εναλλακτικά επιδότηση των τόκων 40% ή φορολογική απαλλαγή 100%. Οι υπόλοιπες περιοχές εντάσσονται στη Γ΄ ζώνη και τα επενδυτικά προγράμματα που υλοποιούνται, είναι της τάξης του 30% και η φορολογική απαλλαγή 70%.
     Επιπλέον, για τις επενδύσεις μεταποιητικών επιχειρήσεων που πραγματοποιούνται στους Νομούς Ξάνθης, Ροδόπης, Έβρου, Καβάλας, Δράμας παρέχονται πέντε ακόμα ποσοστιαίες μονάδες επιχορήγησης και επιδότησης τόκων ή και επιχορήγηση χρηματοδοτικής μίσθωσης, όταν η Αττική είναι εκτός αναπτυξιακού νόμου, έχει 0% επιδότηση.
     ΓΕΩΡΓΙΟΣ ΣΑΛΑΓΚΟΥΔΗΣ : Όπως και η Θεσσαλονίκη.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, την Αττική βάζετε σε αντιπαράθεση, δεν βάζετε τη Θεσσαλονίκη.
     ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Η Θεσσαλονίκη είναι Μακεδονία.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ναι, αλλά εδώ φέρνω την αντίθεση με αυτά που αναφέρετε.
      Κατά τη διάρκεια των τεσσάρων χρόνων υλοποίησης του αναπτυξιακού νόμου, έχουν υλοποιηθεί πεντακόσια ογδόντα επενδυτικά προγράμματα στη Δυτική Μακεδονία, εξήντα στην Κεντρική Μακεδονία, διακόσια ενενήντα στην Ανατολική Μακεδονία και στη Θράκη διακόσια είκοσι οκτώ, με συνολικό ύψος 770.000.000 ευρώ και επτά χιλιάδες δημιουργούμενες νέες θέσεις εργασίας.
     Όσον αφορά τη χρηματοδοτική διαμεσολάβηση, εμείς δεν μπορούμε να παρέμβουμε στο τραπεζικό σύστημα. Εμείς θέτουμε νόμους και όρια. Όμως, έχουμε δημιουργήσει το εγγυοδοτικό κεφάλαιο, για να μπορέσουμε να ενισχύσουμε τη χρηματοπιστωτική ικανότητα των μικρών και πολύ μικρών επιχειρήσεων, το Ταμείο Εγγυοδοσίας. 
      ΓΕΩΡΓΙΟΣ ΣΑΛΑΓΚΟΥΔΗΣ: To Tαμείο Εγγυοδοσίας δεν λειτούργησε.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, κοιτάξτε. Επειδή ο κύριος Πρόεδρος, θα μου πει ότι τελείωσε ο χρόνος μου, θα μιλήσετε εσείς και θα σας απαντήσω πάλι, γιατί εδώ όντως ήρθαμε με καλή πρόθεση να μιλήσουμε και νομίζω ότι αυτό διέπει όλους μας. 
      Το εγγυοδοτικό αυτό κεφάλαιο, το οποίο έχει συσταθεί και το οποίο δημιουργεί τα προγράμματά του αυτή τη στιγμή και δημιουργεί όλο το υπόβαθρο για να μπορέσει να λειτουργήσει και νομίζουμε ότι μέχρι το Σεπτέμβριο –για να σας λύσω και την απορία- θα λειτουργήσει, θα είναι ένας καταλυτικός παράγοντας για την χρηματοδοτική διαμεσολάβηση σε όλες αυτές τις μικρομεσαίες επιχειρήσεις που αναφέρετε στην ερώτησή σας. 
      Για την ανεργία που είναι ένα από τα σημαντικότερα προβλήματα της Ευρωπαϊκής Ένωσης και της χώρας μας, θα ήθελα να πω το εξής. Νομίζω ότι τα στοιχεία που αναφέρατε δεν ανταποκρίνονται στην πραγματικότητα, ίσως από υπερβάλλοντα ζήλο, ίσως γιατί κάποιοι σας έχουν δώσει λανθασμένα στοιχεία. Θα σας αναφέρω τα επίσημα στοιχεία της ΕΣΗΕΑ. 
      Συγκεκριμένα, σύμφωνα με την τελευταία έρευνα εργατικού δυναμικού για το τέταρτο τρίμηνο του 2002, η ανεργία παρουσίασε σημαντική μείωση και διαμορφώθηκε στο 9,7% έναντι 10,9%, το αντίστοιχο του 2001. Το μέσο ποσοστό ανεργίας για το 2002 παρουσιάζεται μονοψήφιο στο επίπεδο του 9,9%. Αυτά είναι τα γενικά στοιχεία για όλη τη χώρα. Ας προσέξουμε τα στοιχεία για τις τρεις περιφέρειές σας.
      ΓΕΩΡΓΙΟΣ ΣΑΛΑΓΚΟΥΔΗΣ: Ποιανού στοιχεία είναι αυτά;
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Της ΕΣΗΕΑ. Μα τι θέλετε να σας δώσω; Τα στοιχεία της Νέας Δημοκρατίας; Το ελληνικό κράτος ή το εμπιστευόμαστε ή δεν το εμπιστευόμαστε. Αν δεν το εμπιστεύεστε, κακώς κάνετε επερωτήσεις. Από πού θα πάρω στοιχεία; Θα βγω και θα κάνω εγώ τη μέτρηση,  αγαπητέ κύριε Σαλαγκούδη; 
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ: Τον Καραβίτη δεν εμπιστευόμαστε, το γενικό γραμματέα.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εντάξει, μην τον εμπιστεύεστε, αλλά εγώ με αυτά τα στοιχεία θα μιλήσω. Αλλιώς μην κάνετε επερωτήσεις. Μιλάτε για τα ποσοστά ανεργίας. Εγώ θα απευθυνθώ στις επίσημες υπηρεσίες του ελληνικού κράτους για να σας απαντήσω. Εάν θέλετε να πάω να κάνω εγώ τις μετρήσεις ανεργίας στην ανατολική Μακεδονία και Θράκη και να έρθω να σας απαντήσω, πολύ ευχαρίστως να το κάνω αλλά, όπως καταλαβαίνετε, δεν είναι δυνατόν.
      Η ανατολική Μακεδονία και Θράκη έχει 10% ανεργία. Γιατί λέτε ότι φτάνει το 20% και 25%; Η κεντρική Μακεδονία έχει 11,5% και η δυτική Μακεδονία έχει 14,5%, όταν όμως πέρυσι είχε 16,9%, γιατί βλέπουμε ότι υπάρχει μια πορεία σύγκλισης αυτό που σας είπα στην εισαγωγή μου. 
      ΕΥΓΕΝΙΟΣ ΧΑΪΤΙΔΗΣ: Η Αττική πόση ανεργία έχει, κύριε Υπουργέ; Δεν μας το λέτε. Συγκριτικά στοιχεία θέλουμε. Γιατί αν δεν έχετε να σας τα δώσω εγώ. Έχει 8,9%.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Με συγχωρείτε. Κάνουμε σύγκριση με τα συγκριτικά στοιχεία της χώρας. Εγώ δεν είμαι τοπικιστής ούτε είμαι υπέρ των βορείων και των νοτίων. Εγώ είμαι Έλληνας, όπως είμαστε όλοι μας και προσπαθώ να έχω συνολική πολιτική για όλη την ελληνική επικράτεια. Εάν εσείς έχετε άλλη πολιτική στη Μακεδονία, άλλη πολιτική στην Αττική, άλλη πολιτική στην Κρήτη, να το πείτε και όταν έρθετε στην Κυβέρνηση να το κάνετε. Εμείς εφαρμόζουμε μια συνολική πολιτική για το ελληνικό κράτος.
      Επίσης, έχουμε και άλλα μέτρα και παρακαλώ να τα ακούσετε για να τα μάθετε και να τα λέτε και να μην έρχεστε εδώ να μας λέτε αυτά που είπατε. Η Κυβέρνηση έχει λάβει τα εξής επιπλέον μέτρα με αποφάσεις του Υπουργού Οικονομίας και Οικονομικών: Επιδοτούνται οι βιομηχανικές, βιοτεχνικές, μεταλλευτικές, κτηνοτροφικές επιχειρήσεις βιομηχανικού τύπου, καθώς και ξενοδοχειακές και ναυτιλιακές επιχειρήσεις με ποσοστό 15% και 12% επί του συνολικού κόστους μισθοδοσίας του προσωπικού εφόσον είναι εγκατεστημένες στην Ξάνθη, στη Ροδόπη, στον Έβρο, στην Καβάλα και στη Δράμα. 
      Επιδοτούνται οι βιομηχανικές και βιοτεχνικές επιχειρήσεις γουνοποιίας και δύο φορές πήραμε μέτρα, αγαπητέ κύριε Αγγελή και το 1999 και πέρυσι. Δεν πήραμε μέτρα μόνο μία, αλλά δύο φορές. Είμαστε απόλυτα συνεπείς με αυτά που έχουμε πει. Επιδοτούνται οι επιχειρήσεις επεξεργασίας καπνού με 8% επί του συνολικού κόστους μισθοδοσίας του προσωπικού εφόσον λειτουργούν στους Νομούς Καβάλας και Δράμας. 
      Επιδοτούνται οι βιομηχανικές, βιοτεχνικές, μεταλλευτικές, κτηνοτροφικές βιομηχανικού τύπου ξενοδοχειακές και ναυτιλιακές επιχειρήσεις που είναι εγκατεστημένες σ’ αυτούς τους νομούς με ποσοστό 20% για το κόστος μισθοδοσίας καθενός εξειδικευμένου στελέχους πτυχίου ανώτερης ή ανώτατης εκπαίδευσης. 
      Επίσης, με απόφαση του Υπουργού Οικονομίας και Οικονομικών επιδοτείται το επιτόκιο των κεφαλαίων κίνησης κατά τέσσερις μονάδες. Για την τόνωση της επιχειρηματικής δραστηριότητας στο Νομό Δράμας, λόγω των προσφάτων γεγονότων ξέρουμε ότι εγκρίθηκε η επιδότηση επιτοκίου μέχρι τις 31.12.2003 για τα κεφάλαια κίνησης των επιχειρήσεων.
     (Στο σημείο αυτό την Προεδρική Έδρα καταλαμβάνει ο Β΄  Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
     Αγαπητοί συνάδελφοι, είπατε ότι το Γ΄ Κοινοτικό Πλαίσιο Στήριξης παρουσιάζει καθυστέρηση στην υλοποίησή του. Τις ίδιες κουβέντες ακούγαμε εδώ και για το Β΄ Κοινοτικό Πλαίσιο Στήριξης απ’ όλους τους συναδέλφους και τους Αρχηγούς της Αξιωματικής Αντιπολίτευσης. Είδατε όμως ότι  το Β΄ Κοινοτικό Πλαίσιο Στήριξης χωρίς να υπάρχει καμία υποδομή το 1993 που παραλάβαμε την Κυβέρνηση, υλοποιήθηκε στο ακέραιο. Το ίδιο συμβαίνει και τώρα. Άλλαξαν όμως πάρα πολλά στο Γ΄ Κοινοτικό Πλαίσιο Στήριξης σε σχέση με το Β΄ Κοινοτικό Πλαίσιο Στήριξης. Αυτό ενώ το γνωρίζετε, έρχεσθε και επαναλαμβάνετε τα ίδια. Δεν ξέρω γιατί το κάνετε. Προφανώς για λόγους εντυπωσιασμού. 
    Σήμερα το Γ΄ Κοινοτικό Πλαίσιο Στήριξης προχωράει, έχει στρωθεί ο δρόμος και υλοποιείται με γρήγορους ρυθμούς. Το ποσοστό απορρόφησης έχει φτάσει στο 20%.
    Επίσης, τα ΠΕΠ Δυτικής Μακεδονίας έχουν ποσοστό ενεργοποίησης 76% και απορρόφησης 12%, της Κεντρικής Μακεδονίας ποσοστό ενεργοποίησης 86% και απορρόφησης 6,7%, της Ανατολικής Μακεδονίας και Θράκης ποσοστό ενεργοποίησης 88% και απορρόφησης 10%. 
    Θα ήθελα να σας αναφέρω όλες τις δράσεις του Υπουργείου Ανάπτυξης που αφορούν την περιοχή σας και όπου κινούνται πολλά δισεκατομμύρια ευρώ. 
    Οι ποσοτικοί στόχοι και δείκτες του ΕΠΑΝ, του προγράμματος του Υπουργείου Ανάπτυξης, λέμε ότι έχουμε ποσοστό ενεργοποίησης 72% ή 76% μαζί με την ιδιωτική δαπάνη και ποσοστό 24% νομική δέσμευση σ’ αυτές τις υποχρεώσεις μας.
    ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, άλλο η δέσμευση και άλλο η απορρόφηση. 
    ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Οι απορροφήσεις του ΕΠΑΝ είναι γύρω στο 12%. 
    Πρέπει να συνεργαζόμαστε. Ό,τι στοιχείο μου έχετε ζητήσει, πάντα σας το δίνει το Υπουργείο μας απλόχερα. Δεν νομίζω να έχετε ζητήσει κάποιο στοιχείο και να μην σας το έχουμε δώσει. Κι αυτό γιατί ειπώθηκε εδώ ότι είχαν απευθυνθεί σε κάποιο άλλο Υπουργείο και δεν τους δόθηκαν στοιχεία. Εμείς έχουμε δώσει εντολή όλα τα στοιχεία του Υπουργείου να δίδονται, γιατί εδώ ασχολούμαστε με τις επιχειρήσεις, με τον επιχειρηματικό κόσμο και δεν μπορούμε να κοροϊδεύουμε και να κοροϊδευόμαστε. Δεν φτιάχνεις ένα δρόμο που θέλεις μια μελέτη και τελειώνεις. Εδώ πρέπει να κάνεις πρόγραμμα, για να ενισχύσεις την ανταγωνιστικότητα μιας επιχείρησης. Καταλαβαίνετε ότι αυτό είναι πιο σύνθετο, πιο δύσκολο, ώστε να είναι ταυτόχρονα και διάφανο και αξιόπιστο. 
    Σήμερα όλες οι ενέργειες, ιδιαίτερα των μικρομεσαίων επιχειρήσεων, είναι στον αέρα. Ο τομέας βιομηχανίας ο οποίος κυρίως ενισχύει τις μικρές επιχειρήσεις, έχει όλες τις δράσεις του στον αέρα. Άλλες είναι προκηρυγμένες και άλλες έχουν νομικές δεσμεύσεις. Θα ξέρετε ότι υπάρχουν και δημόσια έργα, γι΄ αυτό το γενικό ποσοστό απορρόφησης πέφτει. Φτάνουμε σε ποσοστά γύρω στο 18%-20%. 
     Θα ήθελα να καταλήξω στο εξής: Έχουμε ένα μεγάλο πρόβλημα σήμερα στη χώρα, το πρόβλημα της ενίσχυσης της ανταγωνιστικότητας, του εκσυγχρονισμού της οικονομίας, των δομών της οικονομίας. Βρισκόμαστε σε ένα μεταβατικό στάδιο, όπου οι διεθνείς αλλαγές δεν μπορούν να αντιμετωπιστούν ούτε από μία τάξη ούτε από μία κυβέρνηση ούτε από ένα υπουργείο. Χρειάζεται μία συνολικότερη προσπάθεια. Χρειάζεται να μιλούμε με αλήθειες, οι οποίες βοηθούν το δημόσιο διάλογο. Πρέπει να μπορούμε να κατανοήσουμε αυτό που λέει ο πολιτικός αντίπαλος και ο πολιτικός σύμμαχος. Αν δεν δημιουργήσουμε ένα πλαίσιο συνεργασίας μπροστά σε αυτές τις κοσμογονικές αλλαγές που γίνονται, τότε είναι σίγουρο –προσωπική μου εκτίμηση- ότι ως κοινωνία, ως οικονομία, ως έθνος, ως κοινωνικό σύνολο θα βρεθούμε στο περιθώριο των εξελίξεων.
     Δεν είπα πως όσα αναφέρατε όλοι σας ήταν εκτός τόπου και χρόνου. Υπήρχαν και σωστά και υπερβολές και ορισμένα λανθασμένα, κατά τη δική μου άποψη. Όμως η αγωνία είναι υπαρκτή, σεβαστή και αποδεκτή όλων των συναδέλφων στο Κοινοβούλιο. Πρέπει εμείς να βρούμε μία γλώσσα συνεννόησης για να επιτύχουμε τα μέγιστα αποτελέσματα, δηλαδή, να μεγιστοποιήσουμε την απόδοση της πολιτικής, να μεγιστοποιήσουμε την απόδοση των επιχειρήσεων και των παραγωγικών τάξεων, να μεγιστοποιήσουμε την απόδοση των εργαζομένων, να μεγιστοποιήσουμε την αξιοπιστία της πολιτικής και της κοινωνίας μας, η οποία  πλήττεται πανταχόθεν. Αν δεν λειτουργήσουμε με αυτό τον τρόπο είτε με Κυβέρνηση ΠΑΣΟΚ είτε με κυβέρνηση Νέας Δημοκρατίας, θα οδηγηθούμε στο περιθώριο των εξελίξεων.  Και δεν έχουμε το δικαίωμα εμείς να παραδώσουμε στα παιδιά μας την Ελλάδα και τον ελληνικό λαό στο περιθώριο των διεθνών εξελίξεων της ανεπτυγμένης κοινωνίας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο για δεκαπέντε λεπτά για πρωτολογία.
      ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, κάνουμε τις ερωτήσεις και τις επερωτήσεις στο Κοινοβούλιο  για να ευαισθητοποιήσουμε την Κυβέρνηση, ώστε να φύγει από το λήθαργό της, από την πλασματική εικόνα που έχει πλάσει στην φαντασία της και να μπορέσει να λειτουργήσει αποτελεσματικά για το καλό του τόπου. Δυστυχώς όμως διαπιστώνουμε ότι η Κυβέρνηση δεν έχει τη διάθεση να συγκινηθεί γιατί φαίνεται ότι ο Πρωθυπουργός της και οι Υπουργοί της ζουν κλεισμένοι στα Υπουργεία τους σε ένα γυάλινο πύργο  στο Μαξίμου και δεν παρακολουθούν από κοντά τον σφυγμό της κοινωνίας.
      Άκουσα προηγουμένως μία ερώτηση για την απάντηση της Υφυπουργού ΠΕΧΩΔΕ στην ερώτηση για το κυκλοφοριακό χάος, για τις σκόνες που μολύνουν το περιβάλλον από τα ολυμπιακά έργα και η Υφυπουργός απάντησε ότι ζούμε στην Ελλάδα της ανάπτυξης, της προόδου, της ευρωπαϊκής προοπτικής και αισθανόμαστε υπερήφανοι να αναπνέουμε τη σκόνη των Ολυμπιακών Αγώνων. Εμείς διαπιστώνουμε ότι ζούμε στην Ελλάδα της υπανάπτυξης , στην Ελλάδα του κυκλοφοριακού χάους, στην Ελλάδα της ρεμούλας, της διαφθοράς, της διαπλοκής. Φαίνεται ότι η σκόνη των Ολυμπιακών Αγώνων τυφλώνει μάλλον τα μάτια της Κυβέρνησης και των Υπουργών της, ώστε με τη δύναμη της φαντασίας τους να τα βλέπουν όλα ρόδινα.
      Ας έλθουμε στη συζητούμενη επερώτηση. Λυπάμαι πραγματικά που δεν είναι εδώ ο Υπουργός Ανάπτυξης για να προβληματιστεί και αυτός. Γιατί όπως φαίνεται από τις δηλώσεις τους, σε άλλο κόσμο φαίνεται να ζει. Στη χώρα ανακοινώνονται υψηλοί ρυθμοί ανάπτυξης της τάξεως 4%, 3,5% μία ανάπτυξη που για τον ελληνικό λαό φαίνεται να αποτελεί μαγική εικόνα, μία ανάπτυξη που προέρχεται αποκλειστικά από εισροές από την Ευρωπαϊκή Ένωση και από την κατασκευαστική ανάπτυξη λόγω ολυμπιακών έργων. Τι συμβαίνει όμως στην ουσία; Ποιο είναι το πρόβλημα της χώρας μας, αυτό που μας επισημαίνουν τόσο η Ευρωπαϊκή Ένωση στην έκθεσή της για τις εξελίξεις της ελληνικής οικονομίας όσο και οι διεθνείς οργανισμοί, Διεθνές Νομισματικό Ταμείο και ΟΟΣΑ; Διαπιστώνουν ότι στην Ελλάδα δεν υπάρχει ενδογενής αναπτυξιακή ορμή. Ότι αυτή η ανάπτυξη που εμφανίζεται, οφείλεται στους συγκεκριμένους συγκυριακούς παράγοντες, στις εισροές της Ευρωπαϊκής Ένωσης και στην εκτέλεση των ολυμπιακών έργων. 
      Τι θα γίνει στη συνέχεια; Ας δούμε ποια είναι η πραγματική οικονομία στην πατρίδα μας.  Πρώτον, χαμηλή ανταγωνιστικότητα, η οποία συνεχώς πέφτει. Δεν κερδίζουμε αλλά χάνουμε σε ανταγωνιστικότητα στην ενοποιημένη οικονομία. Τελευταίοι στην Ευρωπαϊκή Ένωση, αλλά και ανάμεσα στις χώρες του ΟΟΣΑ, μία θέση που κατεβαίνει όλο και χαμηλότερα.
     Επίσης έχουμε υπερδιπλάσιο πληθωρισμό από το μέσο όρο της Ευρωπαϊκής Ένωσης. Έχουμε αντιεπενδυτικό περιβάλλον. Ούτε ντόπιες επενδύσεις γίνονται από τον ιδιωτικό τομέα, ούτε ξένες. Ο Πρόεδρος του Συνδέσμου Ελλήνων Βιομηχάνων δήλωσε ότι δυόμισι χρόνια που είναι Πρόεδρος δεν είδε να γίνεται καμία επένδυση και ότι σε τέτοιο περιβάλλον ούτε και αυτός θα είχε διάθεση να επενδύσει. Άρα, η Κυβέρνηση θα πρέπει να δραστηριοποιηθεί για να υπάρξουν επενδύσεις. 
     Τα στοιχεία λένε ότι δεν υπάρχει ούτε μια ξένη επένδυση στη χώρα μας εδώ και πάρα πολλά χρόνια. Αντίθετα, γίνονται ελληνικές επενδύσεις στο εξωτερικό. Επιπλέον με ένα ανόητο θεσμικό πλαίσιο επιδοτούμε την μετεγκατάσταση ελληνικών επιχειρήσεων. Δεν λέω να μην κάνουμε οικονομική διεύρυνση, αλλά όχι μ’ αυτό το ανόητο θεσμικό πλαίσιο το οποίο οδήγησε στην μετεγκατάσταση της βιομηχανίας «PALCO». Και επειδή αυτή η βιομηχανία βρίσκεται στο Λεκανοπέδιο, με τα κανάλια δημιουργήθηκε μεγάλος θόρυβος και έτσι η Κυβέρνηση ανησύχησε. Δεν ανησύχησε όμως το ίδιο όταν έκλεισε η «SOFTEX» στη Δράμα ούτε όταν η «GOOD YEAR» μεταφέρθηκε στην Τουρκία. Εκατοντάδες κλωστοϋφαντουργικές επιχειρήσεις, ιδιαίτερα της βορείου Ελλάδας μεταφέρθηκαν σε χώρες με φθηνό κόστος εργασίας. 
     Δεν λέω να μην πάνε. Και εγώ είχα βιοτεχνία και έκανα παθητική τελειοποίηση στη Βουλγαρία για να εκμεταλλευθώ το φθηνότερο εργατικό κόστος. Έφερνα όμως τα εμπορεύματα στην Ελλάδα και από δω τα εξήγαγα στην Αμερική. 
     Η πολιτική και η στρατηγική της Κυβέρνησης θα έπρεπε να δημιουργήσει επιχειρήσεις που να αντικαταστήσουν τις επιχειρήσεις που φεύγουν. Αυτό δεν γίνεται, με αποτέλεσμα να μεγαλώνει το έλλειμμα στο εμπορικό μας ισοζύγιο και γενικότερα το ισοζύγιο πληρωμών. Εδώ έχουμε 5% μείωση των εξαγωγών που είναι το ? των εισαγωγών. Εδώ και πολλά χρόνια θα έπρεπε να έχει χτυπήσει το καμπανάκι για την ελληνική οικονομία.
     Επιπλέον έχουμε μείωση του τουριστικού εισοδήματος κατά 10% το 2002 τη στιγμή που ανταγωνίστριες χώρες παγκοσμίως είχαν αύξηση κατά 3,1%. Επομένως δεν υπήρξαν οι επιπτώσεις της 11ης Σεπτεμβρίου που μας έλεγαν για το 2001. Η διεύρυνση του ελλείμματος στο ισοζύγιο συναλλαγών αποτυπώνει την ανυπαρξία αναπτυξιακής ορμής που να είναι ενδογενής στην πατρίδα μας. 
     Έχουμε υψηλό ποσοστό ανεργίας. Δυστυχώς η δημιουργική λογιστική από το Υπουργείο Οικονομίας, έχει μεταναστεύσει και στην Εθνική Στατιστική Υπηρεσία. Δεν την πιστεύει ούτε η Ευρωπαϊκή Ένωση. Κάθε Έλληνας σήμερα γνωρίζει ότι η ανεργία έχει φθάσει στην κάθε οικογένεια. Εσείς όμως, αναφέρεστε σε στοιχεία της Στατιστικής Υπηρεσίας που είναι νοθευμένα και δεν τα παραδέχεται η EUROSTAT. Για όλες τις χώρες η Ευρωπαϊκή Ένωση έχει στοιχεία κατ’ έτος. Για την Ελλάδα από το 1999 και μετά έχει μόνο παύλες. Στην ερώτησή μας γιατί δεν έχετε αυτά τα στοιχεία, μας απάντησαν ότι δεν εμπιστεύονται τα στοιχεία που τους δίνει η ελληνική Κυβέρνηση. Επομένως γιατί τα επικαλείσθε, κύριε Υπουργέ; Ποιον θέλετε να πείσετε; Αν εξετάσει κανείς τα στοιχεία της Στατιστικής Υπηρεσίας για το πόσο έχει αυξηθεί η απασχόληση, θα δει ότι το 2001 και το 2002 η απασχόληση είναι καρφωμένη στο ίδιο σημείο. 
     Τώρα, πώς αυτά τα χρόνια έχουμε μείωση της ανεργίας, την οποία επικαλείσθε, με σταθερό αριθμό απασχολουμένων, αυτό είναι ένα αίνιγμα στο οποίο μόνο εσείς μπορείτε να δώσετε απάντηση και φυσικά η απάντηση που δίνετε είναι ότι και εκεί έγινε το λάθος της δημιουργικής λογιστικής σας. 
     Στρεβλή ημιαπελευθερωμένη αγορά ιδιαίτερα στους τομείς ενέργειας, μεταφορών και τηλεπικοινωνιών, χαμηλό τεχνολογικό περιεχόμενο του παραγωγικού δυναμικού της, υψηλό δημόσιο χρέος. Μας επισημαίνεται συνεχώς, τόσο από την Ευρωπαϊκή Ένωση, όσο και από όλους τους διεθνείς οργανισμούς ότι, η δημοσιονομική προσαρμογή δεν έχει γίνει και φυσικά δεν έχει γίνει, αφού για να συντηρούμε την κομματική μας νομενκλατούρα έχουμε ένα σπάταλο κράτος και δεν μπορούμε να κάνουμε οικονομία, έτσι ώστε να δημιουργήσουμε αποθέματα. Αντίθετα, διευρύνουμε συνεχώς τα ελλείμματα στη δημόσια διαχείριση. 
     Αφού το κράτος υπερχρεώθηκε και έδωσε το παράδειγμα και μέσω του εγκλήματος που έγινε στην περίπτωση του χρηματιστηρίου όπου εσείς, η επίσημη Κυβέρνηση, εξωθούσατε τους μικροεπενδυτές να δανείζονται ακόμα με χαμηλότερα επιτόκια για να κερδίζουν τα πολύ περισσότερα από το χρηματιστήριο, σήμερα αντιμετωπίζουμε υπερχρεωμένα νοικοκυριά. Φυσικά, ο κίνδυνος που ελλοχεύει είναι μεγάλος, γιατί εάν συνδυαστεί η αύξηση των επιτοκίων με τον πληθωρισμό, τότε πολύ φοβάμαι ότι σ’ αυτά τα νοικοκυριά θα δημιουργηθεί οπωσδήποτε τρομακτικός κίνδυνος. 
     Οι υπερχρεωμένες επιχειρήσεις, και ιδιαίτερα οι εισηγμένες –κακώς εισηγμένες- στο χρηματιστήριο, ελέγχθηκαν στην Επιτροπή Οικονομικών από τον Πρόεδρο της Κεφαλαιαγοράς και από τους δικούς σας Βουλευτές και από τον Πρόεδρο της Βουλής. Γενικότερα, όμως, επικρατεί ένα κλίμα κακοδιαχείρισης, σπατάλης, διαφθοράς και διαπλοκής.  
     Ανέφερα προηγουμένως ότι ο πληθωρισμός είναι υψηλός. Ωστόσο, ο πραγματικός πληθωρισμός -το καλάθι της νοικοκυράς- ουσιαστικά είναι πολύ μεγαλύτερος από αυτόν που ανακοινώνεται στην πραγματικότητα. Η ακρίβεια είναι μια πραγματικότητα που βιώνουν σκληρά τα μικρά και μεσαία εισοδήματα, διότι, όπως είπατε και εσείς εδώ, ζούμε σε μία ελεύθερη παγκοσμιοποιημένη αγορά. Επομένως, η διακίνηση των προϊόντων είναι ελεύθερη. Οι τιμές που διαμορφώνονται στην αγορά της Αθήνας ή της Θεσσαλονίκης είναι ίδιες με τις τιμές που διαμορφώνονται στο Βερολίνο, στη Ρώμη, στο Παρίσι και γενικά σε όλες τις χώρες της Ευρωπαϊκής Ένωσης. 
     Όταν, όμως, ο Έλληνας έχει μέσο όρο εισοδήματος μικρότερο από το 70% του αντίστοιχου μέσου όρου του Ευρωπαίου, του Γερμανού, του Ιταλού, του Γάλλου, του Άγγλου, τότε φυσικά βλέπει την αγορά του πολύ πιο ακριβή απ’ ό,τι οι αντίστοιχοι Ευρωπαίοι πολίτες της Ενωμένης Ευρώπης. 
     Το τελευταίο χρονικό διάστημα επικρατεί μία δραματική κατάσταση στην αγορά. Ο τζίρος των καταστημάτων είναι ανησυχητικά μειωμένος και η φορομπηχτική επέλαση της Κυβέρνησης, παρά τις εξαγγελλόμενες φοροελαφρύνσεις, συνεχίζεται ακάθεκτη -συνάφεια, εξαετία- και έχει πραγματικά εξοντώσει όλους τους μικρομεσαίους επιχειρηματίες. 
     Όσον αφορά τις εξαγωγές, αντί να ενισχύονται καθημερινά με αντίστοιχα κίνητρα, πλήττονται από μέτρα που δεν προάγουν την ανταγωνιστικότητα, όπως είναι η υψηλή φορολογία, οι υψηλές τιμές ενέργειας, τηλεπικοινωνιών, μεταφοράς, εργατικών, ασφαλιστικών και γραφειοκρατικών διαδικασιών, αλλά και από εξωφρενικά μέτρα τα οποία παίρνετε και μετά από αρκετό χρόνο, αλλά αφού εξουθενώσετε τις επιχειρήσεις, τα παίρνετε πάλι πίσω. Τέτοιο παράδειγμα συνιστά η εξωφρενική εκείνη απόφαση για επιστροφή του ΦΠΑ στον εξαγωγέα μετά από έλεγχο όλων των σχετικών τιμολογίων και βιβλίων που με το φόρτο των εφοριών των ανωνύμων εταιρειών διαρκούσαν μήνες και αποστερούν τις εξαγωγικές επιχειρήσεις από κεφάλαια κίνησης. Το θεσπίσατε και μετά το πήρατε πίσω. 
     Αυτή, λοιπόν, είναι η πραγματική κατάσταση που επικρατεί στην ελληνική οικονομία. Όμως, αν αυτή είναι η κατάσταση γενικότερα στην οικονομία μας, που δεν υπάρχει ενδογενής ανάπτυξη, στην Αττική υπάρχουν και τα ολυμπιακά έργα. Τι άλλο υπάρχει ακόμη; Υπάρχουν κυρίως οι κρατικοδίαιτες επιχειρήσεις τις οποίες με σχέδιο πραγματικά αυτό το κόμμα που βρίσκεται σήμερα στην εξουσία, από την αρχή της αναρρίχησής του στην εξουσία δημιούργησε. 
     Διότι τι έκανε το ΠΑΣΟΚ, όταν αναρριχήθηκε στην εξουσία; Σχεδίαζε να δημιουργήσει τη νέα γενιά επιχειρηματιών, την οικονομική ευρωστία στην οποία θα ήθελε να στηριχθεί. Επετέθη, λοιπόν, εναντίον της ιδιωτικής πρωτοβουλίας, έθεσε υπό διωγμό την ιδιωτική πρωτοβουλία και με υποκινούμενες απεργίες και καταλήψεις εργοστασίων χτύπησε κυρίως την παραδοσιακή επιχειρηματική δραστηριότητα. Έτσι, με τελικό χτύπημα τον Οργανισμό Ανασυγκρότησης Επιχειρήσεων ουσιαστικά εξουθένωσε ένα μεγάλο μέρος των παραδοσιακών επιχειρηματιών και στη συνέχεια, δημιουργώντας ένα τεράστιο κράτος στο όνομα του σοσιαλιστικού μετασχηματισμού της κοινωνίας με τους πακτωλούς των εισροών από την Ευρωπαϊκή Ένωση, με τον υπέρμετρο δανεισμό, τροφοδότησε κυρίως τις επιχειρήσεις τις κρατικοδίαιτες. Γιατί αν παρακολουθήσετε τα τελευταία είκοσι χρόνια ποιες επιχειρήσεις πραγματικά αναδείχθηκαν και έγιναν αυτοκρατορίες μέσα σε ελάχιστα χρόνια, θα διαπιστώσετε ότι είναι επιχειρήσεις που είναι είτε προμηθευτές είτε εργολάβοι του δημοσίου. 
     Αυτή, δυστυχώς, είναι η πραγματικότητα που δημιουργήθηκε στην Αθήνα και εξαιτίας του Κοινοτικού Πλαισίου Στήριξης και εξαιτίας των εισροών από την Ευρωπαϊκή Ένωση, οι οποίες από το Β΄ Κοινοτικό Πλαίσιο Στήριξης, στο μεγαλύτερο μέρος, πήγαν στο Λεκανοπέδιο Αττικής. Επίσης, από την εκτέλεση των ολυμπιακών έργων έχουμε αναπτυξιακή –τέλος πάντων- διαδικασία, γι’ αυτό και έχουμε αντίστοιχη εσωτερική μετανάστευση. 
     Κύριε Υπουργέ, επειδή μιλήσατε για τις δεκαετίες 1950-1960, αλλά δεν μου δόθηκε η ευκαιρία να απαντήσω, ήθελα να σας πω για την πραγματική κατάσταση της οικονομίας, επιτέλους για να συλλάβετε ποιο είναι το πρόβλημα και να σας δώσω και λύσεις, αν θέλετε. Γιατί εμείς, στο πρόγραμμα της Νέας Δημοκρατίας, έχουμε τις λύσεις για το πώς μπορούμε να ξεφύγουμε και να δημιουργήσουμε ενδογενή αναπτυξιακή ορμή…
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Έχετε πρόγραμμα;
     ΓΕΩΡΓΙΟΣ ΣΑΛΑΓΚΟΥΔΗΣ: Βεβαίως, έχουμε πρόγραμμα και πάντοτε είχαμε. Μην ξεχνάτε ότι αυτά που εσείς τώρα αποπειράστε πότε-πότε να εφαρμόσετε ουσιαστικά είναι δικές μας προτάσεις. Όμως, κακέκτυπα δεν μπορείτε να λειτουργήσετε. Γιατί οι αποκρατικοποιήσεις τις οποίες αποπειράστε με αυτόν τον τρόπο να κάνετε είναι δική σας πολιτική; Εσείς που μιλούσατε για σοσιαλιστικό μετασχηματισμό; Εσείς οι κρατικιστές; Εσείς που δημιουργήσατε το τεράστιο κράτος και λέγατε ότι όλα πρέπει να γίνουν δημόσια; Τώρα μιλάτε για αποκρατικοποιήσεις και προσπαθείτε να τις κάνετε. Όμως, δεν τα καταφέρνετε. Γι’ αυτό και δεν απελευθερώνεται η αγορά. Γι’ αυτό υπάρχει χαμηλή ανταγωνιστικότητα. Γι’ αυτό υπάρχει η στρέβλωση του ανταγωνισμού και δεν μπορεί ακριβώς να αυξηθεί η ανταγωνιστικότητα της οικονομίας μας. 
     Όμως, επειδή δεν θέλω να καταχραστώ το χρόνο μου και επειδή θα ήθελα να διατηρήσω τη δευτερολογία μου και να μην μου την αφαιρέσει ο κύριος Πρόεδρος, θα σταματήσω εδώ και θα περιμένω στη συνέχεια να συμπληρώσουμε τα υπόλοιπα, κύριε Υπουργέ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Ομολογιακά δάνεια, τιτλοποίηση απαιτήσεων και απαιτήσεων από ακίνητα και άλλες συναφείς διατάξεις».
     Παραπέμπεται στην αρμόδια Διαρκή Κοινοβουλευτική Επιτροπή. 
     Επίσης, τη συνεδρίασή μας παρακολουθούν από τα άνω-δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων, 1912-1913» τριάντα επτά μαθητές και μαθήτριες και τέσσερις συνοδοί-δάσκαλοι από το 1ο και 7ο Δημοτικό Σχολείο Κω της Δωδεκανήσου. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
      Θέλω να ενημερώσω τους μαθητές και τους συνοδούς τους ότι έχουμε κοινοβουλευτικό έλεγχο. Βρίσκεται στην Αίθουσα ο Υπουργός που απαντά στις ερωτήσεις των συγκεκριμένων Βουλευτών. 
     Ο Κοινοβουλευτικός Εκπρόσωπος του ΠΑΣΟΚ έχει το λόγο.
     Ορίστε, κύριε Κωνσταντίνου. 
     ΦΛΩΡΟΣ ΚΩΝΣΤΑΝΤΙΝΟΥ: Κύριοι συνάδελφοι, όταν διάβασα την επερώτηση την οποία συζητούμε σήμερα, πρέπει να σας εξομολογηθώ ότι είπα μέσα μου: Να μια επερώτηση που καταθέτει η Νέα Δημοκρατία, επερώτηση στην οποία μπορεί να γίνει ένας δημιουργικός διάλογος, επερώτηση που μπορεί πράγματι να βοηθήσει, όχι μόνο την Κυβέρνηση που ενδεχομένως να μην είναι και ο απώτερος στόχος της Αντιπολίτευσης, αλλά πάντως να βοηθήσει τις περιφέρειες της χώρας.
     Και λυπούμαι ειλικρινά που δυστυχώς πρέπει να πω ότι από όλα όσα άκουσα, αρχίζοντας από τον Κοινοβουλευτικό Εκπρόσωπο –και δεν θα αναφερθώ στους Βουλευτές, από τους οποίους ακούστηκαν απείρου κάλλους υπερβολές- θέλω να υπογραμμίσω ιδιαίτερα ότι για κάθε άλλο άκουσα –και θα απαντήσω σε αυτά που άκουσα- παρά για την περιφερειακή ανάπτυξη της Ελλάδας.
     Τι ακούσαμε και τι καταγράφτηκε –μερικά πρόλαβα να σημειώσω κι εγώ- από τον Κοινοβουλευτικό Εκπρόσωπο της Νέας Δημοκρατίας; Ότι η Κυβέρνηση ζει σε άλλο κόσμο και ο Υπουργός σε άλλο κόσμο και βρίσκονται σε λήθαργο. Ότι υπάρχει αντιεπενδυτικό περιβάλλον, διότι το είπε ο Πρόεδρος του ΣΕΒ. Μας είπε για την «ΠΑΛΚΟ», για το έλλειμμα ισοζυγίου πληρωμών. Μας είπε για την απελευθερωμένη αγορά στην ενέργεια, στις τηλεπικοινωνίες, για την εξαετία, για τη συνάφεια, για το δημόσιο χρέος, για τη διαπλοκή, για το ΦΠΑ στις εξαγωγές. Αν απ’ αυτά κάτι συνδέεται άμεσα με την περιφερειακή ανάπτυξη, στη δευτερολογία του ίσως μας το εξηγήσει καλύτερα να το καταλάβουμε ο Κοινοβουλευτικός Εκπρόσωπος της Νέας Δημοκρατίας.
     Γι’ αυτό εγώ θα πάρω τα πράγματα με τη σειρά. Δεν θα πάω τόσο πίσω, όπως –σωστά- έκανε ο κύριος Υφυπουργός αναφερόμενος στο αν υπήρχε ανάπτυξη και τι είδους ανάπτυξη υπήρξε μέχρι το 1970.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιος δημιούργησε το τερατούργημα.
     ΦΛΩΡΟΣ ΚΩΝΣΤΑΝΤΙΝΟΥ: Θα ήθελα μόνο μια παρένθεση να κάνω γι’ αυτά τα παλιά, τα πέτρινα χρόνια και να πω ότι κανείς δεν δικαιούται σήμερα να κάνει πως δεν ξέρει για το «φόνο» εκείνης της περιόδου. Κανείς δεν μπορεί να είναι αμόλυντος από εκείνα που έγιναν τότε και αλίμονο στις γενιές που τα έζησαν και αλίμονο στους πολιτικούς που τα αντιμετώπισαν.
     Τι είχε, λοιπόν, να αντιμετωπίσει η Κυβέρνηση, για να συμβάλλει στην ανάπτυξη; Και έρχομαι στο ιδιαίτερο θέμα της περιφερειακής ανάπτυξης. Συμβάλλει στην περιφερειακή ανάπτυξη ένα πρόγραμμα αξόνων οδικών; Δεν χρειάζεται να θυμίσω και να απαριθμήσω τα έργα. Μπορεί να κατηγορήσετε την Κυβέρνηση και τα αρμόδια Υπουργεία ότι τα κάνουν με σχετική καθυστέρηση. Θα ήμουν διατεθειμένος να το δεχθώ ακόμα, αν τα επιχειρήματά σας ήταν πειστικά. Συμβάλλει όμως αυτό στην περιφερειακή ανάπτυξη;
     Είναι περιφερειακή ανάπτυξη μόνο το ό,τι φαντάζεται κάποιος για το ποσοστό της απασχόλησης ή της ανεργίας ή των επενδύσεων; Δεν είναι περιφερειακή ανάπτυξη η εκπαίδευση; Πόσα πανεπιστήμια δημιουργήθηκαν στην Ελλάδα; Είναι περιφερειακή ανάπτυξη το Σύστημα Υγείας; Πόσα νοσοκομεία δημιουργήθηκαν στην Ελλάδα, πανεπιστημιακά, αλλά και νομαρχιακά; Είναι περιφερειακή ανάπτυξη οι πόροι από το Β΄ και Γ΄ Κοινοτικό Πλαίσιο Στήριξης; Πόσοι πόροι διατίθενται από το Γ΄ Κοινοτικό Πλαίσιο Στήριξης μέσω των δεκατριών Περιφερειών της χώρας από τα ΠΕΠ;
     Και επειδή μίλησαν και κάποιοι συνάδελφοι που είμαστε και στην ίδια περιφέρεια, την Περιφέρεια Ανατολικής Μακεδονίας-Θράκης, μίλησαν όμως μόνο συναισθηματικά, όχι πολιτικά, θέλω να ρωτήσω: πόσοι πόροι υπάρχουν μέσω του Γ’ Κοινοτικού Πλαισίου Στήριξης στο ΠΕΠ ανατολικής Μακεδονίας-Θράκης; Υπερδιπλάσιοι του Β’ Κοινοτικού Πλαισίου Στήριξης, ναι ή όχι;
     Αλλά να προχωρήσω: Γ΄ Κοινοτικό Πλαίσιο Στήριξης. Τι είπε ο Πρωθυπουργός. Δεσμεύτηκε και τώρα υλοποιείται. Και βεβαίως δεν το αμφισβητήσατε ούτε τώρα το αμφισβητείτε. Το 80% αυτών των πόρων οδεύει στην περιφέρεια, ναι ή όχι;
     ΓΕΩΡΓΙΟΣ ΣΑΛΑΓΚΟΥΔΗΣ: Όχι.
     ΦΛΩΡΟΣ ΚΩΝΣΤΑΝΤΙΝΟΥ: Αν λέτε, κύριε Κοινοβουλευτικέ Εκπρόσωπε, όχι, να το πείτε θαρρετά και δυνατά και θα περιμένω την ανακοίνωση της Νέας Δημοκρατίας.
     ΓΕΩΡΓΙΟΣ ΣΑΛΑΓΚΟΥΔΗΣ: Όχι. Θα σας την πω τώρα αμέσως.
     ΦΛΩΡΟΣ ΚΩΝΣΤΑΝΤΙΝΟΥ: Μήπως θέλετε να σας θυμίσω για τα προγράμματα στον αγροτικό τομέα; Και είμαι έτοιμος να δεχθώ ότι μπορεί να βγαίνουν και με καθυστέρηση είτε το ΛΙΝΤΕΡ είτε για τους νέους αγρότες, αλλά πάντως εκτελούνται, υλοποιούνται μέχρι το 2006.
     Δεν θα πω για τα προγράμματα του Υπουργείου Ανάπτυξης. Ήδη ο κύριος Υπουργός είπε αρκετά. 
     Θα πω μερικά από τα μέτρα της περιφερειακής ανάπτυξης. Θα περίμενα από την Αντιπολίτευση –ας πούμε ότι η κριτική της Αντιπολίτευσης ορισμένες φορές θα γίνεται και με υπερβολή, ορισμένες φορές θα γίνεται με καταγγελτικό λόγο, ορισμένες φορές θα γίνεται με διάθεση μηδενισμού, να το δεχθώ και μέχρι εκεί- και μάλιστα όταν επαίρεται ότι έρχεται και στην Κυβέρνηση οσονούπω να μας πει και τι σκέπτεται, πώς αντιμετωπίζεται αυτό το πρόβλημα. Αν κατά την κρίση της είναι ανύπαρκτο τι σκέπτεται να προτείνει, τι πρόγραμμα έχει; 
     Είπατε, κύριοι συνάδελφοι, ότι η Κυβέρνηση δεν κάνει αναδιάρθρωση καλλιεργειών στον αγροτικό τομέα. Επισκέπτεστε την ύπαιθρο και λέτε σοβαρά ότι οι κυβερνήσεις κάνουν αναδιαρθρώσεις καλλιεργειών; Δηλαδή στον κάμπο της Θεσσαλονίκης, κύριε Σαλαγκούδη ή στον κάμπο των Σερρών, ή στον κάμπο της Δράμας, σε οποιαδήποτε περιοχή, η πρωτοβάθμια και δευτεροβάθμια Τοπική Αυτοδιοίκηση δεν έχει ευθύνη, δεν μπορεί να πληρώσει και να κάνει μία μελέτη για να δει τι καλλιέργειες γίνονται καλύτερα εκεί; Δεν υπάρχει ευθύνη σε κανέναν άλλο θεσμό, παρά μόνο στην Κυβέρνηση, η οποία πρέπει από την Αθήνα να αποφασίσει τι θα παραχθεί στο Νευροκόπι; Αυτό εννοείτε όταν λέτε επανίδρυση του κράτους; Τι εννοεί δηλαδή ο Αρχηγός σας όταν λέει αυτό που λέει;
     ΕΥΓΕΝΙΟΣ ΧΑΪΤΙΔΗΣ: Τα εργοστάσια …
     ΦΛΩΡΟΣ ΚΩΝΣΤΑΝΤΙΝΟΥ: Δεν ήσασταν εδώ, κύριε συνάδελφε και μην απαντάτε σε θέματα για τα οποία δεν ξέρετε τι είπα. 
     Σε ένα σημείο, απευθυνόμενος προς την Κυβέρνηση, συμφωνώ με τον Κοινοβουλευτικό Εκπρόσωπο της Νέας Δημοκρατίας. Το είπατε και εσείς, κύριε Υπουργέ. Όλοι λυπούμαστε για απολύσεις εργαζομένων όπως έγιναν στην «PALCO» εδώ στην Αθήνα. Μου προξενεί όμως κατάπληξη ότι απολύθηκαν κακώς, κάκιστα –και πρέπει να βρεθεί λύση- πεντακόσιοι εργαζόμενοι της «PALCO». Και ενώ χάθηκαν τριάντα χιλιάδες, σαράντα χιλιάδες θέσεις εργασίας στην περίοδο οκταετίας, δεκαετίας στη βόρεια Ελλάδα, το θέμα δεν πήρε αντίστοιχη διάσταση με αυτή των πεντακοσίων της Αθήνας. Για να αντιληφθούμε πόσο διαφορετικά είναι τα πράγματα για θέματα της βόρειας Ελλάδας και πόσο διαφορετικά είναι όταν πρόκειται για έργα της νότιας Ελλάδας.
     Θεωρώ υποχρέωσή μου να καταθέσω μία πρόταση και ελπίζω να είναι χρήσιμη για την Κυβέρνηση. 
     Κύριε Υπουργέ, ένα από τα καίρια θέματα που υπάρχουν στην Ευρωπαϊκή Ένωση και συζητιούνται είναι η περιφερειακή ανάπτυξη. Και για να μπορέσει να το αντιμετωπίσει η Ευρωπαϊκή Ένωση, έχει δημιουργήσει ειδικό όργανο που λέγεται Επιτροπή Περιφερειών της Ευρωπαϊκής Ένωσης, όπου συμμετέχουν εκπρόσωποι όλων των περιφερειών της Ευρώπης, συζητούν, προτείνουν ορισμένα μέτρα, περνούν υποχρεωτικά μέσα απ’ αυτή την επιτροπή, χρηματοδοτείται, έχει κεφάλαια. Εμείς που είμαστε ίσως οι πιο καθυστερημένοι στην έναρξη της περιφερειακής ανάπτυξης στην Ευρωπαϊκή Ένωση, δεν έχουμε Επιτροπή Περιφερειών, δεν συγκροτήσαμε Επιτροπή Περιφερειών με κάποιους αιρετούς από όλες τις περιφέρειες και με ευθύνη της Κυβέρνησης να μπορεί αυτή η Επιτροπή να έχει πόρους, να μπορεί να προγραμματίζει στην περιφέρεια κάποια έργα. Νομίζω ότι είναι αναγκαίο και ήδη είμαστε πάρα πολύ καθυστερημένοι. Πρέπει με νόμο να συγκροτηθεί η Επιτροπή Περιφερειών, πρέπει αυτή να έχει και κάποιους πόρους, στην αρχή σας είναι λίγοι αυτοί οι πόροι, ώστε κάθε περιφέρεια να έχει την αυτοδυναμία της σκέψης, του προγραμματισμού κάποιων μικρών ή μεγαλύτερων έργων, όπως θα αποφασιστεί στην Επιτροπή Περιφερειών. 
     Τα βήματα που έχουν γίνει για την περιφερειακή ανάπτυξη είναι σημαντικά. Όσοι προσπαθούν να τα μηδενίσουν, κάνουν λάθος. Αλλά έχουμε δρόμο πολύ ακόμη να διανύσουμε και νομίζω ότι η Κυβέρνηση πρέπει να αναλάβει τέτοιες πρωτοβουλίες όπως λειτουργούν τα όργανα στην Ευρωπαϊκή Ένωση που έχουν να προσφέρουν πολλά στη χώρα μας.
     ΠΡΟΕΔΡΕΥΩΝ (Παναγιώτης Σγουρίδης): Ολοκληρώθηκαν οι πρωτολογίες των κυρίων συναδέλφων. 
     Ο κ. Παναγιωτόπουλος θέλει να πάρει το λόγο; Απών. 
     Ο κ. Κορτσάρης έχει το λόγο για δύο λεπτά με ανοχή. 
     ΓΕΩΡΓΙΟΣ ΣΑΛΑΓΚΟΥΔΗΣ: Δεν μπορεί να πάρει και τα δύο λεπτά του κ. Παναγιωτόπουλου; 
     ΠΡΟΕΔΡΕΥΩΝ (Παναγιώτης Σγουρίδης): Όχι, δεν μπορεί να γίνει αυτό. Το θέμα δεν πάει συμψηφιστικά.
     Ορίστε, κύριε Κορτσάρη. 
     ΝΙΚΟΛΑΟΣ ΚΟΡΤΣΑΡΗΣ: Κύριε Υπουργέ, όταν ο κ. Παναγιωτόπουλος χρησιμοποίησε τον όρο αποικία, ενοχληθήκατε. Τον θεωρήσατε και ίσως ήταν λίγο σκληρός. Εσείς όμως και ο Κοινοβουλευτικός σας Εκπρόσωπος μιλήσατε προηγουμένως για τερατούργημα και για πέτρινα χρόνια. 
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για τερατούργημα της Αθήνας είπα.
     ΝΙΚΟΛΑΟΣ ΚΟΡΤΣΑΡΗΣ: Εντάξει, κύριε Υπουργέ. Αν όμως αναφερόσασταν στην περιφερειακή ανάπτυξη που η Νέα Δημοκρατία επί των ημερών του Κωνσταντίνου Καραμανλή είχε κάνει, αυτό θα ήταν βεβαίως όχι μόνο άδικο, όχι μόνο υπερβολικό αλλά και έξω από το πολιτισμένο κλίμα το οποίο σήμερα όλοι φροντίσαμε να κρατήσουμε εδώ. 
     Και επειδή μιλάμε για περιφερειακή ανάπτυξη, πραγματικά θα ήθελα μόνο να υπενθυμίσω επί τροχάδην όσα τώρα μου ήρθαν στο μυαλό για εκείνη την περίοδο της περιφερειακής ανάπτυξης που πράγματι έγινε στην Ελλάδα, δηλαδή για την εθνική οδό Αθηνών-Θεσσαλονίκης -που φοβούμαι ότι ακόμα δεν θα είχε γίνει αν δεν είχε γίνει τότε- για το Πανεπιστήμιο της Θεσσαλονίκης, για το σιδηροδρομικό σταθμό, για το Παλαί ντε Σπορ, για την Εταιρεία Μακεδονικών Σπουδών και την επέκταση της παραλίας. 
     Θα ήθελα να μεταφέρετε στον κύριο Υπουργό ένα θέμα εκτός Νομού Φλωρίνης και δυτικής Μακεδονίας, το οποίο αφορά το Στρατιωτικό Νοσοκομείο της Θεσσαλονίκης. Ήταν ένα έργο που ο ίδιος είχε επιφορτιστεί ότι θα τελείωνε. Σας διαβεβαιώνω, επειδή προέρχομαι από τις τάξεις του Υγειονομικού του Στρατεύματος, ότι το νοσοκομείο προ διετίας εγκαινιάστηκε και σήμερα δεν γίνεται τίποτα. Να του το πείτε αυτό. 
     Θα ήθελα να μιλήσω για την ανεργία. Όλοι το τονίσαμε αυτό. Βεβαίως, πώς να μην αυξάνεται και να βρίσκεται στο 15% στη δυτική Μακεδονία, όταν όποιες επιχειρήσεις και βιοτεχνίες υπήρχαν στη Φλώρινα έχουν κλείσει. Θα έπρεπε εσάς και εμάς και όλους μας να μας προβληματίσει το γεγονός αυτό καθώς και η αδυναμία που έχουμε να πείσουμε τους συμπολίτες μας ότι δεν μπορούμε να διορίσουμε οκτακόσιες κυρίες και κυρίους στην Αεροπορία, όταν οι σημερινές αιτήσεις είναι τριάντα οκτώ χιλιάδες! 
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είναι και δικό σας χρέος αυτό. 
     ΝΙΚΟΛΑΟΣ ΚΟΡΤΣΑΡΗΣ: Βεβαίως. 
     Στη Φλώρινα συντελέστηκε και ένα άλλο έγκλημα, το οποίο θα σας παρακαλέσω, κύριε Υφυπουργέ, αν μπορείτε να το διορθώσετε. Από μία αβελτηρία της Νομαρχιακής Αυτοδιοίκησης Φλώρινας και μία εγκληματική αδιαφορία της Περιφέρειας Δυτικής Μακεδονίας, η Φλώρινα σε εξαίρεση με τα Γρεβενά, την Καστοριά και την Έδεσσα δεν πήρε τα 4,5.000.000.000 που δίνουν με τους ορεινούς όγκους. 
     Όταν η ερώτησή μου, πήρε την απάντηση: «Ναι, πρόκειται περί λάθους», η Περιφέρεια Δυτικής Μακεδονίας μου είπε ότι τα χρήματα θα τα δώσουμε στους γεωργούς και τους κτηνοτρόφους, που χειμάζονται πραγματικά στην περιοχή μας, εξ ιδίων πόρων. Πέρασαν οκτώ μήνες. Ούτε οι ίδιοι πόροι βεβαίως υπάρχουν, ούτε συνετελέσθη αποκατάσταση του λάθους που είχε γίνει.
      Θα σας πω ότι από το 1991 στο Αμύνταιο υπάρχει ένα νοσοκομείο έτοιμο. Σήμερα, το 2003, το νοσοκομείο αυτό τείνει να ερειπωθεί. Δεν έχει προκηρυχθεί καμία θέση, ούτε γιατρών ούτε νοσηλευτών. Μόνο θέση για δύο τραπεζοκόμες προκηρύξατε. Δεν γνωρίζω το φαγητό ποιων θα παρασκευάζουν και σε ποιους θα το μοιράζουν. 
     Επίσης, στη Φλώρινα, στην απομακρυσμένη αυτή περιοχή, το νοσοκομείο μας δεν έχει αξονικό τομογράφο. Όταν το έθεσα αυτό το πρόβλημα στο Υπουργείο σας, η απάντηση,  με τεχνικοοικονομικούς όρους, ήταν ότι δεν θα γίνει απόσβεση από τις αξονικές τομογραφίες που θα κάνουμε σε σχέση με το κόστος. Δεν καταμετρώνται έτσι οι ζωές στην περιφέρεια, αφού μιλάμε για ανάπτυξη. 
     Κλείνοντας θα ήθελα να σας πω πως ελπίζω ότι η σημερινή συζήτηση 
-δεδομένου του ότι πράγματι πραγματοποιήθηκε μεταξύ μας σε κλίμα ήπιο και συναινετικό- θα αποτελέσει αφορμή στο χρόνο που θα μείνετε, έστω και για προεκλογικούς λόγους, να στρέψετε το βλέμμα σας στη δυτική Μακεδονία και βεβαίως περισσότερο –ο καθένας σκέφτεται την περιοχή του- στη δική μου περιοχή τη Φλώρινα.
     Ευχαριστώ. 
     ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο. Κύριε συνάδελφε, βραβεύεται η παραμονή σας στην Αίθουσα! Σας δίνω δύο λεπτά. 
     ΕΥΓΕΝΙΟΣ ΧΑΪΤΙΔΗΣ: Είναι ένας τρόπος να συγκεντρώσετε και Βουλευτές έτσι, κύριε Πρόεδρε. 
      Κύριε Πρόεδρε, αγαπητοί συνάδελφοι, προηγουμένως διαμαρτυρήθηκα και κατήγγειλα ότι η Κυβέρνηση συνειδητά συγκεντρώνει το μέγιστο των δημοσίων αλλά και ιδιωτικών επενδύσεων στην Αττική εις βάρος της επαρχίας και το 
αμφισβητήσατε, κύριε Υπουργέ. 
      Λυπούμαι, διότι θα καταθέσω στα Πρακτικά επίσημα στοιχεία τα οποία σας διαψεύδουν και διερωτώμαι αν το κάνατε συνειδητά ή αν δεν το γνωρίζετε. Καταθέτω λοιπόν στοιχεία που λένε ότι από τα εντεταγμένα μέχρι σήμερα –γιατί θα ακολουθήσουν κι άλλα από ό,τι μου είπαν από το ΥΠΕΘΟ- έργα στο Γ’ Κοινοτικό Πλαίσιο Στήριξης για ιδιωτικές επενδύσεις στην Αττική, συμπεριλαμβανομένων  -προς Θεού!- και γεωργικών επενδύσεων σε ιδιωτικά έργα, έχουν ήδη εγκριθεί 215 εκατομμύρια ευρώ κι ακολουθούν κι άλλα. Και σας ερωτώ: Είναι δυνατόν με τα όσα έχουν συσσωρευθεί να βάζετε κι άλλα, τουλάχιστον 215 εκατομμύρια ευρώ, για το Γ΄ Κοινοτικό Πλαίσιο Στήριξης στην Αττική; Και αν τα αμφισβητείτε, θα τα καταθέσω στα Πρακτικά. 
     Ήθελα να σας πω –γιατί ο καθένας περισσότερο γνωρίζει τα του νομού του και γι’ αυτό οι συνάδελφοι για το νομό του είπε ο καθένας, διότι κι εγώ τον Νομό Σερρών γνωρίζω καλύτερα κι όχι το Νομό Φλώρινας που ιδιαιτέρως τον συμπαθώ- ήθελα λοιπόν να πω ότι κατασκευάσατε, δήθεν, μια περιφερειακή οδό για να αποσυμφορηθεί το κυκλοφοριακό πρόβλημα της πόλεως των Σερρών. Την φτιάξατε μισή, στο μισό πλάτος και κοροϊδεύετε τους Σερραίους. Κάνατε ένα νοσοκομείο στις Σέρρες με καθυστέρηση δύο ετών και δεν έχετε προσωπικό και αυτή τη στιγμή απεργούν και διαμαρτύρονται δικαιολογημένα οι εργαζόμενοι γιατί δεν μπορούν να ανταποκριθούν στις ανάγκες του νοσοκομείου. Θέλει άλλα τετρακόσια άτομα, τα οποία ούτε καν τα έχετε προγραμματίσει να προσληφθούν στο εγγύς μέλλον.
     Να σας πω επίσης ότι λόγω της αδιαφορίας, την οποία έδειξε η Κυβέρνηση, έχουν μετακινηθεί οι λίγες βιομηχανίες που υπήρχαν στο Νομό στη Βουλγαρία. 
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τι θα έπρεπε να γίνει; Ποια είναι η πρότασή σας; 
     ΕΥΓΕΝΙΟΣ ΧΑΪΤΙΔΗΣ: Δηλαδή η εγκατάλειψη και η κατάργηση της όποιας ανάπτυξης υπήρχε στο παρελθόν στην περιφέρεια -κι ειδικά στο νομό Σερρών- είναι και έμμεση, με τα όσα μέτρα λαμβάνετε ή δεν λαμβάνετε. Διώχνετε εργαζόμενους και δημιουργείτε ανεργία που στο Νομό Σερρών έχει φθάσει το 20% του ενεργού πληθυσμού, όταν στην Αττική –κι εδώ υπάρχει άλλο στοιχείο και σας διαψεύδει κι αυτό και δεν το αναφέρατε προηγουμένως- η ανεργία φτάνει στο 8,9%.
     Δεν είναι δυνατόν, λοιπόν, με αυτό τον τρόπο, κύριε Υπουργέ, να συμπαρασταθούμε όσο μπορούμε και να βοηθήσουμε την Κυβέρνηση για το καλό του τόπου. Γιατί διαμαρτυρηθήκατε και γι’ αυτό, ότι κάνουμε κακόπιστη αντιπολίτευση. Όταν αποκρύπτετε στοιχεία από τη Βουλή ή δίνετε παραπλανητικά στοιχεία πώς θέλετε να σας βοηθήσουμε, όσο θεσμικά πρέπει να βοηθούμε την Κυβέρνηση; Αλλάξτε λοιπόν τακτική, δείτε την περιφέρεια, διότι διαφορετικά δεν θα μείνει κανείς εκεί και θα είστε εσείς υπεύθυνοι γι’ αυτό.
     Ευχαριστώ.
     (Στο σημείο αυτό ο Βουλευτής κ. Ευγένιος Χαϊτίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Χαϊτίδη. Ευχαριστείτε για την κατάχρηση.
     Ορίστε, κύριε Υπουργέ, έχετε το λόγο για οκτώ λεπτά.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν θα τα χρησιμοποιήσω, κύριε Πρόεδρε. Διότι ενώ εδώ ήρθαμε –τουλάχιστον αυτό φάνηκε και στην πρωτολογία όλων των συναδέλφων- για να βγάλουμε κάτι, με καλή πρόθεση, και έθεσαν ζητήματα σοβαρά, ακολούθως άκουσα πράγματα τετριμμένα, αναμασημένα, πράγματα δηλαδή τα οποία τα έχουμε απαντήσει χίλιες φορές στη Βουλή, τα έχουν κουβεντιάσει οι πρόεδροί μας, τα έχουν κουβεντιάσει οι Αρχηγοί των κομμάτων, τα λέμε καθημερινά όταν κάνουμε εμείς πολιτικές συγκεντρώσεις. Να απαντήσω τώρα για το αν το 4%  είναι υψηλό ή χαμηλό και να πω για το τι γινόταν επί Νέας Δημοκρατίας που είχε κι αυτή Β’ Κοινοτικό Πλαίσιο Στήριξης –τα ΣΠΑ τότε- και το ΑΕΠ αναπτυσσόταν με 0%; Αυτή η κουβέντα έχει εξαντληθεί, γι’ αυτό δεν θα απαντήσω.
     Έθεσα όμως ένα σοβαρό θέμα, ότι σήμερα βρισκόμαστε σε μια μεταβατική περίοδο, η χώρα περνάει διπλό ανταγωνισμό και πρέπει να αντιμετωπίσουμε την ενίσχυση της ανταγωνιστικότητάς μας μέσα από μια κοινή, συλλογική πορεία. Είπα ότι η ανταγωνιστικότητα δεν είναι ζήτημα της Κυβέρνησης μόνον, ότι είναι ένα πολύπλευρο ζήτημα με πάρα πολλές συνιστώσες. Δεν το άκουσα να λέγεται. Πάλι άκουσα ότι  φταίει η Κυβέρνηση. Μα, όταν κουβεντιάζουμε κατ’ αυτόν τον τρόπο δεν νομίζω ότι καταλήγουμε σε αποτέλεσμα, σε συμπέρασμα. Δηλαδή όταν εδώ ακούω τον εκπρόσωπο της Νέας Δημοκρατίας και φίλο να λέει ότι φταίει μόνο η Κυβέρνηση για την ανταγωνιστικότητα –γιατί τα ξέρει αυτά, δεν μπορεί να μην τα ξέρει- και να μη λέει ότι πραγματικά έχουμε πρόβλημα και στις επιχειρήσεις που δεν είναι τόσο διορατικές, τόσο ευέλικτες, τόσο σώφρονες, τότε δημιουργείται χάσμα στη συνεννόηση.
Γι’ αυτό ακριβώς δεν πρόκειται να απαντήσω. 
     Επίσης, βλέπω -εάν δεν είναι απλά μια πολιτική υπεκφυγή- ότι διέπεστε όλοι, αγαπητοί συνάδελφοι, ανεξαρτήτως του τι λέτε από μία κρατικιστική αντίληψη «για όλα φταίει το κράτος». Έκλεισε η επιχείρηση; Φταίει το κράτος! Πήγαν οι επιχειρήσεις στη Βουλγαρία; Φταίει το κράτος! Μα, το κράτος στη σημερινή πολιτική συγκυρία δεν μπορεί να απαγορεύσει μια επιχείρηση, αν θέλει, να πάει στη Βουλγαρία ή στην Ουγγαρία ή στην Αλβανία. Η επιχείρηση θα πάει όπου θέλει, όπου βλέπει ότι η ανταγωνιστικότητά της είναι πρόσφορη.
     Εμείς θα κριθούμε εάν τα μέτρα που παίρνουμε, εάν τα κίνητρα που δίνουμε στις επιχειρήσεις –και σας τα ανέφερα για την περιοχή της ανατολικής Μακεδονίας και Θράκης- είναι ικανά. Εάν το 45% που δίνουμε, εάν το 20% που δίνουμε επιδότηση εργασίας, εάν οι φορολογικές απαλλαγές, εάν, εάν, εάν …είναι ικανά. Εάν τα θεωρείτε ικανά, θα έρθετε εσείς -παραδείγματος χάρη, όταν γίνετε Κυβέρνηση- και το 45% θα το κάνετε 60%. Με γεια σας με χαρά σας! Αλλά σας πληροφορώ ότι αυτό δεν μπορεί να γίνει, διότι καλύπτεται από το Χάρτη Περιφερειακών Ενισχύσεων της Ευρωπαϊκής Ένωσης. Αυτό σας το αναφέρω, για να ξέρουμε τι λέμε και να μην κουβεντιάζουμε έτσι. 
     ΓΕΩΡΓΙΟΣ ΣΑΛΑΓΚΟΥΔΗΣ: Δεν θα πείτε εσείς τι λέμε εμείς. Δεν είπαμε τέτοιο πράγμα. Ούτε 15% ούτε 60%.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ειπώθηκε ότι, εάν αυτά που εμείς κάνουμε δεν είναι σωστά, θα πείτε εσείς τι θα κάνετε. Μέχρι τώρα δεν έχουμε ακούσει τι θα κάνετε. Ακούμε απλώς μια κατακραυγή εναντίον των δεινών της ελληνικής οικονομίας –όποιων υπάρχουν- αποδίδοντας όλες τις ευθύνες στη μία πλευρά, στην Κυβέρνηση. 
     Αυτό είναι λάθος! Κι εγώ σας το λέω -εάν το πιστεύετε, μπορεί να μην το πιστεύετε, αλλά εγώ οφείλω να το πω- με καλή πρόθεση. Το λέω, γιατί κάποια στιγμή θα έρθετε στην Κυβέρνηση. Μπορεί να έρθετε σε ένα χρόνο, μπορεί να έρθετε σε πέντε χρόνια. Θα έρθετε. Φυσιολογικό είναι και αναμενόμενο. Αυτά που σήμερα καλλιεργείτε, θα τα βρείτε τότε μπροστά σας. Και θα θελήσετε να κάνετε έργο πραγματικά σωστό σύμφωνα με τις αντιλήψεις σας, αλλά αυτό δεν θα μπορείτε να το κάνετε, διότι θα πελαγοδρομείτε στους βάλτους τους οποίους σήμερα εσείς έχετε δημιουργήσει. 
     Γι’ αυτό λέω ότι από τη στιγμή που υπάρχει μία καλή πρόθεση, τις όποιες ευθύνες έχει η Κυβέρνηση να τις κουβεντιάσουμε, όμως να κουβεντιάσουμε και τις ευθύνες που έχουν οι άλλες παράμετροι. Διότι, εάν αφήσουμε αυτό να θολοπλέει, θα το αντιμετωπίσετε κι εσείς. Θα το αντιμετωπίσει οποιαδήποτε κυβέρνηση υπάρχει. Αυτό ήρθα και είπα, όταν ανέφερα να δώσουμε μία καινούργια διάσταση στην κουβέντα μας. 
     Να σας απαντήσω το γιατί. Ήρθατε εδώ και μας λέτε ότι εμείς δημιουργήσαμε το περιφερειακό χάσμα στη χώρα. Μα, το τερατούργημα της Αθήνας οι κυβερνήσεις της Δεξιάς και της Νέας Δημοκρατίας το δημιούργησαν! Από τη δεκαετία του ’50 μέχρι τη δεκαετία του ’80 ο πληθυσμός της Αττικής ανά δεκαετία υπερδιπλασιαζόταν. Αυτό θέλετε να το αμφισβητήσετε εδώ; Αυτή είναι η αλήθεια! Πώς θα γίνει; Ο υπερδιπλασιασμός της περιφέρειας πληθυσμιακά συνέβαινε επί κυβερνήσεων αυτών των δεκαετιών!
     Αυτές οι ψαλίδες μίκρυναν πάρα πολύ επί των κυβερνήσεων του ΠΑΣΟΚ. Δεν τις τιθασεύσαμε εξ ολοκλήρου, αλλά τις τιθασεύσαμε στο μεγαλύτερο βαθμό. Εάν δείτε στη δεκαετία από το 1991 μέχρι το 2001 την πληθυσμιακή αύξηση του Νομού Αττικής, θα διαπιστώσετε ότι είναι γύρω στους εκατόν ογδόντα χιλιάδες -εάν θυμάμαι καλά το μέγεθος. Εάν δεν είναι εκατόν ογδόντα χιλιάδες, θα είναι εκατόν εξήντα χιλιάδες ή διακόσιες χιλιάδες. 
     Από αυτό το πληθυσμιακό πλεόνασμα που δημιουργήθηκε σε μία δεκαετία, ξέρετε πολύ καλά –και το ξέρετε πολύ καλύτερα από εμένα- ότι αυτοί οι παραπάνω περίπου διακόσιες χιλιάδες κάτοικοι είναι κυρίως -και οι περισσότεροι από αυτούς- οικονομικοί μετανάστες, οι οποίοι ήρθαν απ΄ έξω. Δηλαδή, σήμερα δεν έχουμε μία συσσώρευση στην Αττική, όπως είχαμε σαφώς τα προηγούμενα χρόνια. Θα μπορούσαμε να πάμε καλύτερα, να έρθετε να το κουβεντιάσουμε και να πάμε ακόμα καλύτερα, να βοηθήσουμε, δηλαδή, να φύγει ο κόσμος. Αυτό να το δούμε. 
     Όμως δεν μπορείτε να ερχόσαστε εδώ και, αντί να απολογείστε για το τερατούργημα που δημιούργησε η δική σας παράταξη, να καταγγέλλετε και να στιγματίζετε και να στηλιτεύετε τις δικές μας κυβερνήσεις, οι οποίες έχουν σταματήσει και έχουν πετύχει πάρα πολλά από το 1981 και μετά
     Επίσης είπε ο κ. Χαϊτίδης ότι δεν σας είπα την αλήθεια, γιατί όντως δόθηκαν αυτά στην  Αττική, ενώ στην πρωτολογία μου είπα ότι δεν δόθηκαν. 
     Κύριε Χαϊτίδη, δεν καταλάβατε καλώς αυτό που είπα. Ίσως να μην τα ξέρετε, γι’ αυτό όμως είμαστε για να συνεννοούμεθα. 
     Ο αναπτυξιακός νόμος που ανέφερα, των εκτός Αττικής, δεν έχει σχέση με το Γ’ Κοινοτικό Πλαίσιο Στήριξης. Άλλα τα προγράμματα του Γ΄ Κοινοτικού Πλαισίου Στήριξης και άλλο ο αναπτυξιακός νόμος. Από τον αναπτυξιακό νόμο σας είπα, που είναι νομοθέτημα της Ελληνικής Βουλής, είναι έξω η Αττική. Είπε και ο κ.Σαλαγκούδης ότι είναι έξω και η Θεσσαλονίκη, προφανώς. 
     Είπατε, επίσης, ότι από το Γ’ Κοινοτικό Πλαίσιο…
     ΕΥΓΕΝΙΟΣ ΧΑΪΤΙΔΗΣ: Εάν μου επιτρέπετε, κύριε Υπουργέ, αυτό που λέτε είναι ο τύπος…
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Βεβαίως. 
     ΕΥΓΕΝΙΟΣ ΧΑΪΤΙΔΗΣ: Εγώ σας λέω την ουσία. 
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αλλά οι επιχειρήσεις της Αττικής που έχουν επιχορηγηθεί μέχρι σήμερα με 280 εκατομμύρια ευρώ, επιχορηγήθηκαν όχι για να γίνουν νέες αλλά για να εκσυγχρονιστούν και να γίνουν πιο ανταγωνιστικές. Δηλαδή, εσείς όταν κλείνει η «PALCO» στην Αθήνα, δεν σας αφορά; Δεν στενοχωριέστε;
     ΕΥΓΕΝΙΟΣ ΧΑΪΤΙΔΗΣ: Κύριε Υπουργέ…
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν πρέπει να εκσυγχρονίσουμε τη βιοτεχνία, τη βιομηχανία, την επιχείρηση στην Αττική για να κλείσει και να πάει στην περιφέρεια το εργοστάσιο;
     ΕΥΓΕΝΙΟΣ ΧΑΪΤΙΔΗΣ: Να κλείσει και να πάει στην περιφέρεια.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αν αυτό πιστεύετε είναι …
     ΕΥΓΕΝΙΟΣ ΧΑΪΤΙΔΗΣ: Πώς πάει στη Βουλγαρία; 
     ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία διακοπή.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, εδώ ακούστηκε πραγματικά ένα καταπληκτικό τερατούργημα: Ότι να κλείσουμε τις επιχειρήσεις στην Αττική για να πάνε στην περιφέρεια. Μα, αυτό, αν το λέτε ελαφρά τη καρδία, τι να σας πω. 
     Και θα ήθελα την τοποθέτηση του κ. Σαλαγκούδη σε αυτό που προφανώς την ξέρω …
     ΕΥΓΕΝΙΟΣ ΧΑΪΤΙΔΗΣ: …
     ΓΕΩΡΓΙΟΣ ΣΑΛΑΓΚΟΥΔΗΣ: …
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό είπατε. Αφήστε τα αυτά.
     ΕΥΓΕΝΙΟΣ ΧΑΪΤΙΔΗΣ: ….
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, αυτό είπατε. Να δούμε τα Πρακτικά. Είπατε «ναι, να φύγουν». 
     ΕΥΓΕΝΙΟΣ ΧΑΪΤΙΔΗΣ: ….
     ΠΡΟΕΔΡΕΥΩΝ (Παναγιώτης Σγουρίδης): Ισχύει αυτό που είπα. Δεν γράφεται καμία διακοπή. Σας παρακαλώ!
     Κύριε Καλαφάτη, μην κάνετε διάλογο. Πείτε την άποψή σας, μην κάνετε διάλογο.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, ο διάλογος δεν οφείλεται σε εμένα. 
     ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Χαϊτίδη. Δεν γράφεται καμία διακοπή.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όταν το 1981 πήραμε την κυβέρνηση και είδαμε αυτό το τερατούργημα μπροστά μας αμέσως το 1984 μεταξύ των άλλων μέτρων κάναμε το π.δ. 84/84 –το ξέρει ο κ. Σαλαγκούδης- με το οποίο απαγορεύσαμε κάθε δημιουργία νέας επιχείρησης στην Αττική. Εμείς το κάναμε αυτό. Δεν το κάνατε εσείς.
     ΕΥΓΕΝΙΟΣ ΧΑΪΤΙΔΗΣ: …
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ας κάνουμε και λίγο αναπτυξιακή ιστορία. Προσπάθησα να το αποφύγω προηγουμένως, αλλά ο Υπουργός ξαναεπανήλθε ίσως επειδή δεν άκουσε, αλλά επιπλέον και δεν μελέτησε την αναπτυξιακή ιστορία της Ελλάδας. 
     Στις δεκαετίες του ’50, του ’60 ιδιαίτερα και του ’70 οι ρυθμοί ανάπτυξης ήταν οι μεγαλύτεροι στον κόσμο. Το 1980 ξεκίνησε η υπανάπτυξη της πατρίδας μας. Η δεκαετία του ’80 κατά την ομολογία του σημερινού Υπουργού Οικονομίας και Οικονομικών κ. Χριστοδουλάκη, του προηγούμενου Υπουργού Εθνικής Οικονομίας κ. Παπαντωνίου, αλλά και του ιδίου του Πρωθυπουργού σας,  χαρακτηρίστηκε ως χαμένη δεκαετία. Για μένα είναι καταραμένη η δεκαετία του ’80 η οποία δημιούργησε και όλα τα βάρη που μέχρι και σήμερα υπομένουμε. Γιατί; Διότι καταστρατηγήθηκε ο χρυσούς κανόνας της οικονομίας, ο οποίος λέει ότι δανείζεται μια χώρα για να κάνει έργα υποδομής. Μπορεί να χρεώσει τις επόμενες γενιές γιατί αυτά τα έργα υποδομής μπορούν να τα χαρούν και οι επόμενες γενεές. Δεν δανείζεται όμως μια χώρα για καταναλωτικές δαπάνες και αυτό γινόταν στη δεκαετία του ’80 και έφθασε σε δυσθεώρητα ύψη το χρέος. Αλλά, τέλος πάντων, οι δικοί σας άνθρωποι, οι δικοί σας σήμερα προϊστάμενοι, έχουν χαρακτηρίσει τη δεκαετία του ’80 ως χαμένη δεκαετία. 
     Πράγματι, υπήρχε ιδεολογία αστυφιλίας πιο μπροστά και χάρη στις προσπάθειες του δικού μας κόμματος και στη διορατικότητα του Κωνσταντίνου Καραμανλή, ένας από τους τρεις λόγους που ενέταξε και προσπαθούσε τότε, σε πείσμα δικό σας που λέγατε «όχι στην ΕΟΚ», «ΕΟΚ και ΝΑΤΟ το ίδιο συνδικάτο», να μας εντάξει σαν χώρα μέσα στην ΕΟΚ ήταν ακριβώς για να διατηρήσει τον κόσμο στην ύπαιθρο. Ένας από τους λόγους ήταν να ενισχυθεί η γεωργία με την Κοινή Αγροτική Πολιτική, με τις εισροές προς τη γεωργία κυρίως που ήταν το πρώτο διάστημα από την Ευρωπαϊκή Ένωση. Αλλά δυστυχώς, τι τις κάνατε αυτές τις εισροές εσείς; Τις ρίξατε πάλι για καταναλωτικές δαπάνες. Δεν βαριέστε περάστε καλά τώρα, και αύριο άλλη μέρα ξημερώνει. Δεν βαριέσαι η Ελλάδα ποτέ δεν πεθαίνει!
     Δημιουργήσατε ένα δεύτερο μεγάλο κύμα αστυφιλίας, ιδιαίτερα μετά το 1990. Θυμάστε πιο παλιά πόσο αυξάνονταν οι έδρες στο Λεκανοπέδιο; Με την πρόσφατη απογραφή θυμάστε πόσο αυξήθηκαν οι έδρες στο Λεκανοπέδιο, ενώ ορισμένες μάλιστα κόπηκαν κιόλας τόσο στη Β’ Αθηνών όσο και στο Υπόλοιπο Αττικής; Έχουν αυξηθεί ποτέ, σε κάποια προηγούμενη δεκαετία, τόσο πολύ όσο αυξήθηκαν τώρα; 
     Επομένως το κύμα αστυφιλίας μεγαλώνει και θα ήθελα να σας πω ότι εκτός από τους οικονομικούς μετανάστες από άλλες χώρες, αυτήν τη στιγμή υπάρχει και εσωτερική μετανάστευση προς το κέντρο –παροδική βέβαια- λόγω των Ολυμπιακών Αγώνων, οι οποίοι όμως θα δημιουργήσουν τεράστιες κοινωνικές εκρήξεις, όταν θα τελειώσουν τα έργα. 
     Θα πρέπει να σας πω ότι ήλθαν πάρα πολλοί –ιδιαίτερα μηχανικοί- στο γραφείο μου, για να τους βοηθήσω για κάποια δουλειά. Όταν προέκυψε κάποια δουλειά και τους αναζήτησα, είχαν βρει όλοι δουλειά στην Αθήνα και είχαν μεταναστεύσει ουσιαστικά από τη Θεσσαλονίκη στην Αθήνα. 
     Όμως, ας αφήσουμε την ιστορία. Έχω σημειώσει εδώ για τον αναπτυξιακό νόμο. Μα, για ποιον αναπτυξιακό νόμο μιλάμε, κύριε Υπουργέ; Βέβαια, είστε Υφυπουργός Ανάπτυξης και δεν παρακολουθείτε, ενδεχομένως, την εκτέλεση του αναπτυξιακού νόμου από το Υπουργείο Εθνικής Οικονομίας. Δεν ξέρετε όμως ότι ο 23Α και ο 23Β είναι ουσιαστικά ανενεργός; Δεν ξέρετε ότι ο ν. 2101 είναι επίσης ανενεργός; Αυτό σας το επισημαίνουν και όλοι οι επιχειρηματίες.
     Θα ήθελα ακόμα να σας πω ότι το Εργατικό Κέντρο Θεσσαλονίκης πολύ πρόσφατα ανακοίνωσε ότι επτά μεγάλες επιχειρήσεις της περιοχής της Θεσσαλονίκης έχουν διάφορα προβλήματα, κάνουν συνεχώς μείωση προσωπικού και συρρίκνωση της επιχειρηματικής τους δραστηριότητας, δηλαδή της παραγωγικής τους δυνατότητας και οδεύουν προς κλείσιμο. 
     Το Εμποροβιομηχανικό Επιμελητήριο Θεσσαλονίκης, επίσης, σε δελτίο Τύπου που πρόσφατα εξέδωσε λέει ότι πολύ περισσότερες από επτά επιχειρήσεις βρίσκονται σε άσχημη κατάσταση και επισημαίνει τον κίνδυνο δημιουργίας νέων προβληματικών επιχειρήσεων στο βορειοελλαδικό χώρο. Επειδή μας λέτε ότι σας λέμε υπερβολές ή οτιδήποτε άλλο, θα ήθελα να σας διαβάσω…
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, δεν θα το διαβάσω, αλλά θα το δώσω για να το δείτε το δελτίο Τύπου που έβγαλε με την τοποθέτησή του ο εκτελεστικός αντιπρόεδρος του Συνδέσμου Βιομηχανιών Βορείου Ελλάδος στο συμβούλιο που συγκαλέσατε για την ανάπτυξη και τον ανταγωνισμό που έχετε κάνει τελευταία. 
     Εκεί ακριβώς τοποθετείται και σας λέει, πρώτον, για τη δυσλειτουργία του αναπτυξιακού νόμου, τον οποίο ο ίδιος ο κ. Χριστοδουλάκης επί δύο συνεχή χρόνια εξαγγέλλει ότι θα τον φέρει την άνοιξη, μετά τον πάει το φθινόπωρο, μετά την άλλη άνοιξη, μετά το άλλο φθινόπωρο. Τώρα βρήκε μία δικαιολογία ότι δήθεν η Ευρωπαϊκή Ένωση δεν επιτρέπει να αλλάξουμε τον αναπτυξιακό νόμο. Ο νέος σύγχρονος αναπτυξιακός νόμος δεν φαίνεται προσαρμοσμένος στις σημερινές συνθήκες και απαιτήσεις της ελληνικής οικονομίας. 
     Επιπλέον, όμως, σας επισημαίνει ότι τα προγράμματα του ΕΠΑΝ του Γ’ Κοινοτικού Πλαισίου Στήριξης πρέπει να τα αναπροσαρμόσετε, γιατί δεν ανταποκρίνονται καθόλου στις σημερινές ανάγκες της οικονομίας. Θα σας το δώσω για να το διαβάσετε, για να δείτε προσεκτικά ότι δεν ανταποκρίνονται. Γι’ αυτόν ακριβώς το λόγο δεν υπάρχει προθυμία συμμετοχής και ένταξης στα προγράμματα αυτά. 
     Κυκλοφορήσατε τα προγράμματα για την μεταποίηση και τον τουρισμό, τα περιφερειακά προγράμματα. Εκεί περιμένατε είκοσι πέντε χιλιάδες αιτήσεις και, τελικά, με το ζόρι οι τράπεζες λειτούργησαν σαν ενδιάμεσοι φορείς, προσκαλώντας ακριβώς -με έναν μάλιστα εκμαυλιστικό τρόπο «ελάτε να πάρετε λεφτά»- τους καλούς τους πελάτες και έγιναν την τελευταία στιγμή τρεις χιλιάδες από τις είκοσι πέντε χιλιάδες που περιμένατε. 
     Τώρα φυσικά κάνετε αναπροσαρμογή αυτών των προγραμμάτων. Εμείς σας λέμε να κάνετε αναπροσαρμογή, για να μπορέσετε να συμμετέχετε. Είπε προηγουμένως ο Κοινοβουλευτικός Εκπρόσωπος για το ογδόντα-είκοσι. Πράγματι, αυτό είναι απαίτηση της ΕΟΚ. Ογδόντα στην περιφέρεια και είκοσι στο κέντρο. Όμως, ήδη στο ΕΠΑΝ εσείς καταστρατηγείτε λέγοντας ότι δεχόμαστε 50% αιτήσεις από την περιφέρεια και 50% από κέντρα και περιφέρεια. 
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιος σας το είπε ότι η Ευρωπαϊκή Ένωση μας το λέει αυτό; 
     ΓΕΩΡΓΙΟΣ ΣΑΛΑΓΚΟΥΔΗΣ: Εδώ ήμουν και δεν άκουσα ότι η Ευρωπαϊκή Ένωση δεν έχει την απαίτηση του ογδόντα-είκοσι; Τότε μελετήστε λίγο καλύτερα την οδηγία της Ευρωπαϊκής Ένωσης για τα ευρωπαϊκά προγράμματα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, επειδή μας μιλάνε συνεχώς για το τι θέλουμε εμείς, πολύ γρήγορα θα τους πω ότι εκείνο που εμείς επιζητούμε είναι οι υψηλοί ρυθμοί ανάπτυξης που επιτυγχάνονται με επενδυτικό περιβάλλον. 
     Πώς; Πρέπει να υπάρχει η πολιτική βούληση για να δημιουργηθεί ανάπτυξη. Και η ανάπτυξη δημιουργείται, πρώτον, όταν προχωρήσουμε στις διαρθρωτικές αλλαγές που σας επισημαίνουν όλοι οι διεθνείς οργανισμοί και η Ευρωπαϊκή Ένωση. Οι διαρθρωτικές αλλαγές είναι οι αποκρατικοποιήσεις και η απελευθέρωση των αγορών, είναι η απλοποίηση των διαδικασιών, ένα νομικό θεσμικό πλαίσιο, ώστε να λειτουργούν οι αγορές σωστά. Και στη συνέχεια μπορούμε να έλθουμε στο δεύτερο βήμα που είναι το φορολογικό μας σύστημα. Δεν μπορεί κάθε τρεις μήνες να αλλάζουμε τους κανόνες του παιγνιδιού και να φέρνουμε φορολογικό νομοσχέδιο στη Βουλή. Αυτό είναι το ρεκόρ σας. Κάθε τρεις μήνες έχουμε φορολογικό νομοσχέδιο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σαλαγκούδη.
     ΓΕΩΡΓΙΟΣ ΣΑΛΑΓΚΟΥΔΗΣ: Χρειάζεται, λοιπόν, ένα φορολογικό νομοσχέδιο σταθερό σε διάρκεια τουλάχιστον τετραετίας, με χαμηλούς φορολογικούς συντελεστές, διότι αυτήν τη στιγμή γίνεται ανταγωνισμός φορολογικών συντελεστών στην Ευρωπαϊκή Ένωση. Επίσης χρειάζεται απλοποίηση του φορολογικού συστήματος, για να μπορεί ο επιχειρηματίας να συνεννοείται.
     Δεύτερον, χρειάζεται μια μελέτη σε όλη τη χώρα, για να βρεθούν σε κάθε γωνιά της χώρας τα συγκριτικά μας πλεονεκτήματα. Όταν τα αναπτύξουμε αυτά και προσανατολίσουμε και τα προγράμματα του Γ’ Κοινοτικού Πλαισίου Στήριξης και τον αναπτυξιακό νόμο προς αυτές τις κατευθύνσεις, θα δώσουμε αμέσως ανταγωνιστικότητα. Και δεν χρειάζονται τα υπόλοιπα περί ανταγωνιστικότητας, τα οποία προβλέπει το ΕΠΑΝ και όπως σας είπα ζητούν αναπροσαρμογή –και χρειάζεται αυτή η αναπροσαρμογή- οι ίδιοι οι επιχειρηματίες που τα χρησιμοποιούν.
     Στη συνέχεια, αφού γίνει αυτή η μελέτη, χρειάζεται νέος αναπτυξιακός νόμος, προσαρμοσμένος στις σημερινές ανάγκες της κοινωνίας και προσανατολισμός των προγραμμάτων του Γ’ Κοινοτικού Πλαισίου Στήριξης προς τα εκεί που έχουμε εμείς συγκριτικό πλεονέκτημα.
     ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
     ΓΕΩΡΓΙΟΣ ΣΑΛΑΓΚΟΥΔΗΣ: Σας είπα μια μικρή συνταγή για να δημιουργήσουμε μια αναπτυξιακή ενδογενή ορμή στην πατρίδα μας. Κάνετε κάτι από αυτά που σας προτείνουμε. Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Παναγιώτης Σγουρίδης): Εξαντλήσατε και το χρόνο της τριτολογίας σας.
     Ο Υφυπουργός Ανάπτυξης κ. Καλαφάτης έχει το λόγο.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μίλησε δέκα λεπτά, κύριε Πρόεδρε. 
     ΠΡΟΕΔΡΕΥΩΝ (Παναγιώτης Σγουρίδης): Πριν πάρετε το λόγο, κύριε Καλαφάτη, έχω την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης, Δικαιοσύνης, Μεταφορών και Επικοινωνιών κατέθεσαν σχέδιο νόμου: «Μητρώο μελετητών, ανάθεση και εκπόνηση μελετών και παροχή συναφών υπηρεσιών».
     Παραπέμπεται στην αρμόδια Διαρκή Επιτροπή.
     Έχετε δύο λεπτά, κύριε Καλαφάτη, για να κλείσετε τη συζήτηση.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι δύο λεπτά, κύριε Πρόεδρε.
     ΠΡΟΕΔΡΕΥΩΝ (Παναγιώτης Σγουρίδης): Τόσο έχετε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μα, ο κ. Σαλαγκούδης μίλαγε μια ώρα.
     ΠΡΟΕΔΡΕΥΩΝ (Παναγιώτης Σγουρίδης): Μιλήσατε εννιάμισι λεπτά προηγουμένως.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όχι, κύριε Πρόεδρε, μίλησα κανονικά στο χρόνο μου. 
     ΠΡΟΕΔΡΕΥΩΝ (Παναγιώτης Σγουρίδης): Κάνετε λάθος. Εδώ γράφονται όλα. 
     Ορίστε, κύριε Καλαφάτη, έχετε το λόγο για να  κλείσετε.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Την πολιτική ιστορία και την κοινωνική ιστορία της χώρας, όχι απλά την ξέρω αλλά την έχω ζήσει κιόλας. Ξέρουμε ότι στις δεκαετίες του ’50 και του ’60 πάλι υπήρχαν χρηματοδοτικά προγράμματα. Η ανάπτυξη που έγινε με τον Παπάγο και τον Καραμανλή και οι ρυθμοί ανάπτυξης ήταν πράγματι 5% και 6% ήταν από το Σχέδιο Μάρσαλ και από το Δόγμα Τρούμαν.
     Αυτοί, όμως, οι ρυθμοί ανάπτυξης δημιούργησαν το τερατούργημα της Αθήνας. Έφευγαν οι κάτοικοι από την Κεφαλονιά, από την Ξάνθη, από τις Σέρρες και μαζεύονταν στην Αθήνα για να φτιάξουν πολυκατοικίες και αυθαίρετα, για να τα μονιμοποιήσουν μετά αυτές οι ίδιες κυβερνήσεις.
     Αυτοί ήταν οι ρυθμοί ανάπτυξης που δίνονταν, όχι σε παραγωγικές μονάδες, γιατί δεν δημιουργήθηκε ούτε τότε βιομηχανική υποδομή και βιομηχανική τάξη στη χώρα …
     ΓΕΩΡΓΙΟΣ ΣΑΛΑΓΚΟΥΔΗΣ: Χάρη σε σας που φωνάζατε ότι η Ελλάδα δεν είναι ξέφραγο αμπέλι.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δημιουργήθηκαν τότε στις χρυσές εποχές της ανάπτυξης όλης της Ευρωπαϊκής Ένωσης οι εργολάβοι, για να πάρουν με αντιπαροχή και να φτιάξουν αυτό το τερατούργημα.
      Αυτή ήταν η ανάπτυξη του 5% και του 6% που δημιούργησαν οι κυβερνήσεις της Δεξιάς. Αυτή η ανάπτυξη στηριζόταν πάνω στη μετανάστευση, στο κλάμα και στο αίμα του Έλληνα, που έφευγε από το χωριό του και ξεσπιτωνόταν για να έλθει είτε στην Αθήνα είτε για να πάει στη μετανάστευση είτε στο μπάρκο. Και κάθε χρόνο υποδιπλασιαζόταν ο πληθυσμός των χωριών. 
     Έτσι δημιουργήθηκαν αυτοί οι ρυθμοί 5% και 6% και όταν έφευγε ο πληθυσμός και δημιουργούνταν αυτός ο παρασιτικός πλούτος ανέβαινε το ποσοστό. 
     Την πολιτική ιστορία της χώρας την ξέρουμε, κύριε Σαλαγκούδη και να είστε σίγουροι γι’ αυτό. 
     ΓΕΩΡΓΙΟΣ ΣΑΛΑΓΚΟΥΔΗΣ: Διαβάστε τα βιβλία του Υπουργού Οικονομίας.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εκτός των άλλων, αυτές οι δεκαετίες στηρίζονταν πάνω στην αυταρχικότητα, πάνω στην ανελευθερία, πάνω στη μη δημοκρατική διεργασία. Και ήρθε η ευτυχής δεκαετία του ’80 να δώσει αυτήν τη δημοκρατική ανάσα, την οποία έζησε και απόλαυσε ο ελληνικός λαός. Γι’ αυτό τιμάμε τη δεκαετία του ’80.
     Μπορεί να έγιναν λάθη στα οικονομικά προγράμματα, μπορεί να έγιναν λάθη στη διαχείριση, αλλά η ανάσα και η δημοκρατικότητα με την οποία κινήθηκε ο ελληνικός λαός τη δεκαετία του ’80 είναι κάτι που το πρόσμενε δεκαετίες ολόκληρες, από τότε που κυβερνούσε ο αείμνηστος Βενιζέλος.
     Αυτό δεν σημαίνει ότι εγώ υποβαθμίζω ή διαγράφω την προσφορά του Κωνσταντίνου Καραμανλή, η οποία ήταν πράγματι πολύ μεγάλη, μέγιστη στην εξέλιξη της ελληνικής οικονομίας. 
Θα πρέπει, όμως, να γνωρίζουμε ποιος δημιούργησε το τερατούργημα της Αθήνας.
     Είπατε ότι τα προγράμματα του ΕΠΑΝ δεν είναι καλά, όπως λέει κάποιος αντιπρόεδρος εκεί. Πρέπει να σας πω ότι τα προγράμματα του ΕΠΑΝ δημιουργήθηκαν με τη συνεργασία των παραγωγικών τάξεων, του ΣΕΒ, του ΣΒΕ, του ΣΒΑ και των επιμελητηρίων. Αν δεν το γνωρίζετε, δεν ξέρω τι να σας πω. Μπορείτε να δείτε τις επιτροπές δημιουργίας. Όλοι συμφωνούν. Αν κάπου διαφωνούν, δεν σημαίνει ότι αυτό που λέει ο πρόεδρος ή ο αντιπρόεδρος του ΣΒΕ ή οποιοσδήποτε άλλος φορέας μιας παραγωγικής τάξης είναι πανάκεια. Αν εσείς είστε διατεθειμένοι να κάνετε ό,τι σας λένε ο ΣΒΕ, ο ΣΒΑ και ο ΣΕΒ, να μας το πείτε. 
     Εμείς παίρνουμε τις υποδείξεις από τις παραγωγικές τάξεις και τις κάνουμε πολιτική πράξη μέσα από το πρόγραμμά μας. Αυτή είναι η διαφορά μας. Εμείς δεν είμαστε υποχείρια ή κατευθυνόμενοι, αλλά είμαστε συνδημιουργοί μιας πολιτικής. 
     Ξέρετε ότι και με το ΣΒΑ και με το ΣΕΒ και με όλους έχουμε πάρα πολύ καλές σχέσεις και μαζί αναπτύσσουμε και εφαρμόζουμε τα προγράμματά μας. Σε όλες τις επιτροπές συμμετέχουν οι εκπρόσωποι αυτών των φορέων.
     Αν ένας σύνδεσμος έχει διαφορετική άποψη ή κάνει μία κριτική, αυτό δεν σημαίνει ότι τα προγράμματα είναι λανθασμένα. Το πρόβλημα είναι αλλού και δεν έρχεσθε να πείτε την πραγματική αλήθεια. 
     Είπατε ότι αναμένουμε είκοσι πέντε χιλιάδες επιχειρήσεις και ήλθαν τρεισήμισι χιλιάδες. Αυτό είναι λάθος και δεν υπάρχει πουθενά.
     ΓΕΩΡΓΙΟΣ ΣΑΛΑΓΚΟΥΔΗΣ: Αυτή είναι ανακοίνωση του προϊσταμένου σας.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποια ανακοίνωση; Εμείς αυτό που περιμένουμε είναι το τι θα δώσουμε στον κόσμο και όχι το τι προσμένουμε να έλθει. 
     Αν υπάρχει μία απροθυμία των επιχειρηματιών προς τα προγράμματα, δεν σημαίνει ότι τα προγράμματα δεν είναι καλά. Τα προγράμματα τα βγάζουμε μαζί τους. Το πρόβλημα είναι ότι περνάμε μία δύσκολη οικονομική συγκυρία. Αν δεν το κατανοείτε αυτό, είναι δικό σας πρόβλημα.
      Έχουμε υποεπενδύσεις σε όλη τη Δυτική Ευρώπη και την Ευρωπαϊκή Ένωση. Δείτε τους δείκτες της βιομηχανικής ανάπτυξης. Ο δικός μας δείκτης ανάπτυξης είναι πολύ μεγαλύτερος από όλη την Ευρώπη. Είναι ένας δείκτης που δεν τον έχετε δει και σας το λέω με καλή πρόθεση.
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλω να πω μία κουβέντα. Η ανάπτυξη είναι μέγεθος απρόσωπο και έχει ένα επίθετο μπροστά. Μπορεί να είναι θετική ή στρεβλή, ανάλογα πώς είναι. Μη μαλώνετε λοιπόν. Πείτε αν είναι θετική ή αν είναι στρεβλή. Ανάπτυξη υπήρχε, αλλά ήταν στρεβλή.
     ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό λέω και εγώ.
     ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ’ αριθμόν 40/31.1.2003 επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με τις διαφορές ανάπτυξης μεταξύ του Λεκανοπεδίου Αττικής και της Μακεδονίας και της Θράκης.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.07΄, λύεται η συνεδρίαση για την Τρίτη 13 Μαΐου 2003  και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση της υπ΄αριθ. 47/27-2-2003 επερώτησης Βουλευτών της Νέας Δημοκρατίας προς τους Υπουργούς Ανάπτυξης και Γεωργίας, σχετικώς με την ανυπαρξία μέτρων ανάπτυξης του Αγροτουρισμού, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
Συνεδρίαση Ολομέλειας 9/5/2003                                σελ. 63

