ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΕ'
Παρασκευή 14 Δεκεμβρίου 2001
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το Γυμνάσιο Βάρης, το Γυμνάσιο Ρώσικης Πρεσβείας στην Ελλάδα, το 2ο Γυμνάσιο Αίγινας και το Δημοτικό Σχολείο Βουμάργου Ηλείας, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά με την αντιμετώπιση του προβλήματος της ανεξέλεγκτης διακίνησης φυτικού πολλαπλασιαστικού υλικού στη χώρα μας, την καταβολή αποζημιώσεων στους πληγέντες παραγωγούς κλπ.
ii) σχετικά με τις προθέσεις του Υπουργείου να επιδοτήσει όλη την παραχθείσα ποσότητα βαμβακιού.
β) Προς τον Υπουργό Εθνικής Οικονομίας και Οικονομικών, i) σχετικά με την παράταση της προθεσμίας για τη ρύθμιση παλαιών δανείων από τις τράπεζες, 
ii) σχετικά με όλα τα στοιχεία τα οποία αφορούν την καταβολή των αντιστασιακών συντάξεων, 
ΟΜΙΛΗΤΕΣ
Α. Επί των επικαίρων ερωτήσεων:
ΑΡΓΥΡΗΣ Ε., 
ΔΑΜΙΑΝΑΚΗΣ Ε., 
ΚΑΡΑΤΖΑΦΕΡΗΣ Γ., 
ΚΑΤΣΑΡΟΣ Ν., 
ΚΑΧΡΙΜΑΚΗΣ Μ., 
ΠΑΧΤΑΣ Χ., 
ΣΤΡΙΦΤΑΡΗΣ Σ., 
ΦΛΩΡΙΔΗΣ Γ., 
Β. Επί της επερώτησης:
ΑΛΟΓΟΣΚΟΥΦΗΣ Γ., 
ΑΜΠΑΤΖΟΓΛΟΥ Γ., 
ΚΟΥΒΕΛΗΣ Φ., 
ΚΩΝΣΤΑΝΤΙΝΟΥ Φ., 
ΛΑΦΑΖΑΝΗΣ Π., 
ΜΗΤΣΟΤΑΚΗΣ Κ., 
ΞΗΡΟΤΥΡΗ Α., 
ΤΣΑΚΛΙΔΗΣ Ι., 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ ΝΕ'
Παρασκευή 14 Δεκεμβρίου 2001
Αθήνα, σήμερα στις 14 Δεκεμβρίου, ημέρα Παρασκευή και ώρα 10.40' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Μιχαήλ Καρχιμάκη, Βουλευτή Λασιθίου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Κερκυραίων ζητεί την προώθηση των διαδικασιών κατασκευής των αθλητικών έργων της περιοχής του που έχουν ενταχθεί στο πρόγραμμα του 2004.
2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Συνταξιούχων ΔΕΗ Κεντρικής Ελλάδας διαμαρτύρεται επειδή δεν γράφτηκε στον προϋπολογισμό του 2002 το ποσόν που αναλογεί για την κάλυψη των αναγκών του ΟΑΠ/ΔΕΗ.
3) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Δήμος Σκοπέλου ζητεί έκτακτη οικονομική ενίσχυση για την αποκατάσταση των ζημιών που προκάλεσε η συνεχής πρόσφατη κακοκαιρία στην περιοχή του.
4) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία Ειδικοί Σύμβουλοι, συνεργάτες των Νομαρχιακών Αυτοδιοικήσεων ζητούν τη μονιμοποίησή τους στο Δημόσιο Τομέα.
5) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ομοσπονδία Αγροτικών Συλλόγων Νομού Πιερίας ζητεί την επανεκτίμηση από τον ΕΛΓΑ των ζημιών που προκάλεσε η ανεμοθύελλα στην παραγωγή ακτινιδίων της περιοχής της.
6) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί τη λήψη μέτρων για τη στήριξη των μικρομεσαίων επιχειρήσεων.
7) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία Επαγγελματίες, Βιοτέχνες, 'Εμποροι Νομού Θεσσαλονίκης ζητούν τη λήψη μέτρων για τη στήριξη των μικρομεσαίων επιχειρήσεων.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Ξενοδοχοϋπαλλήλων Νομού Ηρακλείου ζητεί την άμεση λειτουργία του τμήματος μετεκπαίδευσης ζαχαροπλαστικής της Σχολής Τουριστικών Επαγγελμάτων Ηρακλείου.
9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Γεωργ. Δημόπουλος, κάτοικος Χαλανδρίου, ζητεί τη χάραξη της οδού Ηρακλείτου σύμφωνα με το επισυναπτόμενο σχέδιο όπου δεν χρειάζεται απαλλοτρίωση κατοικιών παρά μόνο γης.
10) Ο Βουλευτής Θεσσαλονίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία Μόνιμοι Υπάλληλοι Πολεμικής Αεροπορίας, τεχνικών ειδικοτήτων, ζητούν την επίλυση εργασιακού και συνταξιοδοτικού τους προβλήματος.
11) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η άμεση λειτουργία του αξονικού τομογράφου στη μονάδα εντατικής θεραπείας του νοσοκομείου Κέρκυρας.
12) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας στο οποίο ζητείται η άμεση τακτοποίηση των οφειλών του Δημοσίου προς τα μέλη του φαρμακευτικού συλλόγου Κέρκυρας.
13) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Παραβόλας Αιτωλ/νίας ζητεί την κατασκευή του αρδευτικού έργου Παραβόλας - Παμφίας.
14) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Δημοτικό Διαμέρισμα Λόφου του Δήμου Ολύμπου Λάρισας ζητεί να κατασκευαστεί φράγμα στη θέση Μύλος που θα εξυπηρετήσει τις ανάγκες άρδευσης της ευρύτερης περιοχής.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 690/24-7-2001 ερώτηση ΑΚΕ 76 δόθηκε με το υπ' αριθμ. 74/25-9-2001 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση/ΑΚΕ 690/76/24-7-2001 που κατέθεσε στη Βουλή ο Βουλευτής κ. Νίκος Νικολόπουλος παρακαλούμε vα πληρoφορήσετε τov κύριο Βoυλευτή σύμφωvα με τα στοιχεία της EYΔE/ΑΥΤΟKΙΝHΤΟΔΡΟΜΟΣ ΠAΘE τα εξής:
1. Τηv ευθύvη φύτευσης και συvτήρησης τωv φυτώv στηv Eυρεία παράκαμψη Πατρώv μέχρι το Mάρτιo τoυ 1996 είχε η Περιφέρεια Δυτικής Eλλάδος (2η ΔΕKE Πατρώv).
Mε τη σύσταση της EYΔE/ΑΥΤΟKΙΝΗΤΟΔΡΟΜΟΣ ΠAΘE η ευθύvη φύτευσης και συvτήρησης τωv φυτώv περιήλθε σε αυτή.
2. Τo πράσιvo της Eυρείας Παράκαμψης Πατρώv διατηρείται σε καλή κατάσταση.
Oι περιβαλλοvτικοί όροι σύμφωvα με τoυς οπoίoυς έγιvε η φύτευση τωv πραvώv και της vησίδας, επιβάλλoυv φυτά με ελάχιστες απαιτήσεις σε vερό (ξηροφυτικά) με πυκvό επιφαvειακό ριζικό σύστημα, χωρίς ιδιαίτερους καλλιεργητικoύς χειρισμούς.
3. Aπό το 1991 μέχρι σήμερα πραγματoπoιήθηκαv εργασίες εγκατάστασης και συvτήρησης πρασίvου ως κατωτέρω:
α) Mε τηv εργoλαβία "Εγκατάσταση και συvτήρηση πρασίvoυ στο τμήμα OBPYA-MΙΝΤΙΛΟΓΛΙ (14+500 μέχρι 18+500), από 15.4.1991 μέχρι 30.10.1992, αvαδόχου Eμμ. Καλατζάκη, φυτεύτηκαv και συvτηρήθηκαv για δύο χρόvια 34.000 vέα φυτά, με συvoλική αξία εργασιώv 35.000.000 δρχ.
β) Mε τηv εργολαβία "Eγκατάσταση και συvτήρηση πρασίvoυ στο τμήμα 12+230 μέχρι 14+500, αvαδόχου Γ. Θ. Λαδόπoυλoυ, φυτεύτηκαv και συvτηρήθηκαv για δύo χρόvια 35.000 vέα φυτά, εvώ παράλληλα συvτηρήθηκαv για δύο χρόvια τα παλαιά φυτά της προηγούμεvης εργoλαβίας, με συvολική αξία εργασιώv 49.000.000 δρχ.
γ) Για τηv εργολαβία "Eγκατάσταση και συvτήρηση πρασίvου στο τμήμα 12+230 μέχρι 14+000, από 1.4.1995 μέχρι 30.10.1997, αvαδόχoυ Κ/Ξ "Τρίγωvο AEΒΤΕ-Oικοδoμική AΤE-Εργoδυvαμική Πατρώv AΤE-Φωκική AΕ" φυτεύτηκαv και συvτηρήθηκαv για τρία χρόvια, από 1.4.95 μέχρι 30.10.97, 31.000 vέα φυτά, εvώ παράλληλα συvτηρήθηκαv για δύο χρόvια τα παλαιά φυτά τωv προαvαφερόμεvωv εργoλαβιώv, με συvολική αξία εργασιώv 219.000.000 δρχ.
δ) Στηv εργολαβία "Kατασκευή τμήμα K1-K4 της Eυρείας Παράκαμψης Πατρώv" αvαδόχoυ "Παvτεχvική AE" εvτάχθηκε η συvτήρηση παλαιώv φυτώv από χ.θ 12+230 μέχρι χ.θ 18+500 για το έτoς 1998, με συvολική αξία εργασιώv 39.000.000 δρχ.
ε) Στηv εργoλαβία "Kατασκευή κόμβoυ K5 της Ευρείας Παράκαμψης Πατρώv" αvαδόχoυ "Mοχλός AΕ" είvαι εvταγμέvη η φύτευση τωv υπολοίπωv τμημάτωv της Eυρείας Παράκαμψης Πατρώv και προβλέπεται ότι, διαμέσου αυτής της εργoλαβίας, κατά τηv περίoδo 2000-2002 θα εγκατασταθούv και θα συvτηρηθoύv 190.000 vέα φυτά και ότι θα εξακολoυθήσει η συvτήρηση για δύο χρόvια τωv φυτώv τωv παλαιώv εργολαβιώv, συμπεριλαμβαvoμέvωv τωv κόμβωv και τoυ παλαιoύ σκoυπιδότοπου, με συvoλική προϋπoλoγιζόμεvη αξία εργασιώv 400.000.000 δρχ.
4. Για τις παραπάvω συμβάσεις ισχύει ο όρος της επιτυχoύς φύτευσης και στηv περίπτωση τυχόv απωλειώv φυτώv, αυτά επαvαφυτεύοvται από τοv υπεύθυvo εργoλάβο και τα ήδη φυτεμέvα τμήματα του έργoυ είvαι επιτυχώς καλυμμέvα από πλευράς πρασίvoυ όπως επιβάλλουv οι όρoι της μελέτης Περιβαλλοvτικώv Eπιπτώσεωv αυτού.
Πληροφορoύμε τov κύριο Βoυλευτή ότι καταθέτουμε τα σχετικά πρωτόκολλα Παραλαβής τωv προαvαφερόμεvωv εργολαβιώv και τις απoφάσεις έγκρισής τoυς σε φωτoαvτίγραφα, πληv της τελευταίας εργολαβίας η oπoία είvαι εv εvεργεία.
Ο Υπουργός
Κ. ΛΑΛΙΩΤΗΣ"
2. Στην με αριθμό 693/24-7-2001 ερώτηση AKE 78 δόθηκε με το υπ' αριθμ. 31230/21-9-2001 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε συνέχεια του με αριθμό 30884/16-8-2001 εγγράφου μας, σχετικά με την αρ. 693/78/24-7-2001 ερώτηση - A.K.Ε του Βουλευτή κ. Νικ. Νικολόπουλου για τo αvτικείμεvo τoυ θέματoς, σας στέλvουμε τα έγγραφα που ζητήθηκαν, τα οποία μας διαβιβάστηκαν με το ανωτέρω (γ) σχετικό.
Ο Υφυπουργός
Κ. ΚΑΪΣΕΡΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
3. Στην με αριθμό 771/26-7-2001 ερώτηση δόθηκε με το υπ' αριθμ. 1581/26-9-2001 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 771/26-7-2001 που κατέθεσε ο Βουλευτής κ. Ι Βάϊνας, σε ό,τι μας αφορά, σας γνωρίζουμε ότι οι αρμόδιες Υπηρεσίες μας, στα πλαίσια των αρμοδιοτήτων τους κατά τους τροχοvομικούς ελέγχους, εφαρμόζουv σε βάρος τωv παραβατώv οδηγώv φορτηγώv αυτοκινήτωv και την ισχύουσα vομοθεσία, που αφορά την τήρηση του ωραρίου εργασίας τους, με στόχο την πρόληψη τωv τροχαίωv ατυχημάτωv.
Σε ό,τι αφορά τηv τροποποίηση τωv διατάξεων που αφορούν το ωράριο εργασίας των οδηγών φορτηγώv αυτοκινήτων, σας πληροφορούμε ότι το θέμα αυτό αvάγεται στηv αρμοδιότητα του Υπουργείου Εργασίας και Κοινωνικώv Ασφαλίσεων, στο οποίο διαβιβάζουμε φωτοαντίγραφο της ερώτησης, για να σας ενημερώσει σχετικά.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
4. Στην με αριθμό 734/25-7-01 ερώτηση ΑΚΕ 84 δόθηκε με το υπ'αριθμ.2843/18-9-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων με αριθμό 734/84/25-7-2001 που κατέθεσε στη Βουλή ο Βουλευτής κ. Βασίλης Κορκολόπουλος, σας καταθέτουμε:
1. Το χρονοδιάγραμμα υλοποίησης των έργων του Προαστικού Σιδηρόδρομου.
Σύμφωνα με το έγγραφο αριθμ. 141871 /6-8-2001 του ΟΣΕ και με τις αρχικές εκτιμήσεις που έγιναν τον Σεπτέμβριο του 2000, η έναρξη εργασιών υλοποίησης τοποθετείται στις αρχές του 2002, με στόχο να ολοκληρωθούν τα απαραίτητα για τους Ολυμπιακούς Αγώνες έργα, πριν την έναρξη αυτών .
2. Το χρονοδιάγραμμα του Έργου της Ανάπτυξης Σύγχρονου Τροχιοδρόμου στη μείζονα περιοχή της Αθήνας, για την υλοποίηση του οποίου δεν υπάρχουν καθυστερήσεις , σύμφωνα με το αριθμ. 226/5-9-2001 έγγραφο της ΤΡΑΜ Α.Ε.
Επισημαίνεται ότι κατά τις σχετικές μελέτες ανάπτυξης των γραμμών ΤΡΑΜ, διασφαλίσθηκε η συμπληρωματικότητα όλων των μεταφορικών συστημάτων, ώστε να ικανοποιηθούν κατά τον καλύτερο τρόπο οι ανάγκες μετακίνησης των κατοίκων της Πρωτεύουσας και αντίθετα με τα αναφερόμενα στην Ερώτηση, οι γραμμές ΤΡΑΜ αναμένεται να συμβάλλουν στην αύξηση της επιβατικής κίνησης του Μετρό, δεδομένου ότι λειτουργούν τροφοδοτικά τριών σταθμών του Μετρό, δηλαδή των σταθμών Ν. Κόσμου και Φιξ της ΑΜ και του σταθμού Ν. Φαλήρου της γραμμής των ΗΣΑΠ.
Κατ΄ ουσίαν αναμένεται ότι το μεγαλύτερο μέρος της επιβατικής κίνησης του Τραμ που καταλήγει στην Αθήνα και στο Ν. Φάληρο θα μετεπιβιβάζεται τελικώς στις γραμμές του Μετρό .
Ο Υπουργός
ΧΡΗΣΤΟΣ ΒΕΡΕΛΗΣ"
5. Στις με αριθμό 1149/30-8-01, 1181/31-8-01 ερωτήσεις δόθηκε με το υπ'αριθμ. 2874/20-9-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση των ερωτήσεων με αριθμό 1149/30-8-01 και 1181/31-8-01 που κατέθεσαν στη Βουλή οι Βουλευτές κύριοι Παν. Λαφαζάνης, Σπ Στριφτάρης, Ν. Γκατζής και Άγγ. Τζέκης, σχετικά με ατύχημα εργαζομένου στον ΟΣ.Ε , σύμφωνα με το 1248884/12-9-01 έγγραφο του Οργανισμού Σιδηροδρόμων Ελλάδας, σας πληροφορούμε τα παρακάτω:
1. Σε ότι αφορά τον τεχνικό ασφαλείας του έργου σύμφωνα με την κείμενη νομοθεσία, δεν προβλέπεται παρουσία αυτού εκ μέρους του Ο.Σ.Ε., σε έργα που εκτελούνται εργολαβικά Η παρουσία τεχνικού ασφαλείας αφορά αποκλειστικά υποχρέωση του αναδόχου εκτέλεσης του έργου.
Επίσης από τις κείμενες διατάξεις εκτέλεσης των δημοσίων έργων δεν προβλέπεται η αντικατάσταση του επιβλέποντος το έργο, όταν αυτός απουσιάσει για βραχύ χρονικό διάστημα Στη συγκεκριμένη περίπτωση, η συνέχιση των εργασιών για το διάστημα απουσίας του, γινόταν υπό την επίβλεψη του ορισμένου από την Υπηρεσία βοηθού και συνεργάτη του, υπαρχιεργάτη Γρηγόρη Σταθόπουλου.
Το συμβάν αναγγέλθηκε επίσημα από τον Ο.Σ.Ε. στα αρμόδια όργανα εντός των προβλεπομένων από την εργατική νομοθεσία προθεσμιών και δεν υπήρξε επ΄ αυτού ουδεμία καθυστέρηση. Του συμβάντος επιλήφθηκε άμεσα η Διοίκηση του Ο.Σ.Ε ορίζοντας επιτροπή εμπειρογνωμόνων από υψηλόβαθμα στελέχη για την διερεύνηση σε βάθος των αιτιών και των συνθηκών του ατυχήματος.
Από τα αποτελέσματα αυτής θα προκύψουν οι τυχόν ευθύνες και έτσι θα ληφθούν όλα τα απαιτούμενα μέτρα, προκειμένου να μην επαναληφθούν τέτοια ατυχήματα. Παράλληλα η Επιθεώρηση Εργασίας διενεργεί δική της έρευνα.
Από τα στατιστικά στοιχεία εργατικών ατυχημάτων του Ο.Σ.Ε. για την περίοδο 1988 - 2000, φαίνεται γενικώς φθίνουσα πορεία του αριθμού των ατυχημάτων αυτών (1988 - 264 ατυχήματα, 2000 - 71 ατυχήματα) και όχι αύξηση και αυτό διότι ο Ο.Σ.Ε. τηρεί την ισχύουσα νομοθεσία υγιεινής και ασφάλειας για τους εργαζομένους του.
Για την εκτέλεση των εργασιών του Ο.Σ.Ε. που αφορούν εκτεταμένη συντήρηση και ανακαίνιση (όπως και το έργο στο οποίο συνέβη το ατύχημα) ο Ο.Σ.Ε. ακολουθεί την πρακτική που εφαρμόζεται σε όλα τα ευρωπαϊκά δίκτυα, δηλ. την ανάθεση των έργων αυτών σε εργολάβους. Αυτό καθίσταται αναγκαίο και από το γεγονός ότι τα αντίστοιχα έργα που εκτελούνται σήμερα στο δίκτυο, είναι πολλαπλάσια από το παρελθόν λόγω των υψηλών χρηματοδοτήσεων από την Ευρωπαϊκή Ένωση.
Ο Υπουργός
ΧΡΗΣΤΟΣ ΒΕΡΕΛΗΣ"
6. Στην με αριθμό 775/26.7.01 ερώτηση δόθηκε με το υπ' αριθμ. 1582/26.9.01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 775/26.7.2001 που κατέθεσε ο Βουλευτής κ. Κ. Τσιπλάκης, σας γνωρίζουμε ότι για το θέμα της ενίσχυσης και του εκσυγχρονισμού της υλικοτεχνικής υποδομής της Αστυνομίας, τα τελευταία χρόνια έχουν γίνει σημαντικά βήματα με την αύξηση των διατιθεμένων κονδυλίων. Η προσπάθεια αυτή, τα αποτελέσματα της οποίας είναι ήδη ορατά, συνεχίζεται στα πλαίσια του μεγάλου εξοπλιστικού προγράμματος της Αστυνομίας, το οποίο ευρίσκεται σε εξέλιξη και υλοποιείται με γοργούς ρυθμούς.
Στα πλαίσια αυτά έχουν χορηγηθεί στην Αστυνομική Διεύθυνση Σερρών τα αναγκαία μέσα και εφόδια, τα οποία ενισχύονται και εκσυγχρονίζονται διαρκώς. Ενδεικτικά επισημαίνουμε ότι στην εν λόγω Διεύθυνση, κατά το παρελθόν έτος και μέχρι σήμερα, εκτός των άλλων, χορηγήθηκαν 40 οχήματα διαφόρων τύπων, 26 φορητοί πολυκαναλικοί πομποδέκτες, 39 πολυκαναλικοί πομποδέκτες οχημάτων, 3 σταθμοί τοπικού χειρισμού, 1 σταθμός ασυρμάτου SSB/HB, 2 κάμερες θερμικής απεικόνισης, 3 διόπτρες νυκτερινής παρατήρησης, 4 συσκευές ανίχνευσης διοξειδίου του άνθρακα, 2 συσκευές ελέγχου ταχύτητας οχημάτων, 7 φωτοαντιγραφικά μηχανήματα και 43 αλεξίσφαιρα γιλέκα.
Περαιτέρω ενίσχυση της αναφερόμενης Υπηρεσίας, όπως και των λοιπών, με υλικά και μέσα θα γίνει με την υλοποίηση των διαφόρων προγραμμάτων προμηθειών που βρίσκονται σε εξέλιξη.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ"
7. Στην με αριθμό 766/26.7.01 ερώτηση ΑΚΕ 88 δόθηκε με το υπ' αριθμ. 1882/26.9.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση και ΑΚΕ 766/88/26.7.01 που κατέθεσε ο Βουλευτής κ. Α. Δαβάκης για τα θέματα της αρμοδιότητάς μας, σας πληροφορούμε τα εξής:
Σχετικά με τη χορήγηση άδειας εγκατάστασης αιολικού σταθμού παραγωγής ηλεκτρικής ενέργειας επισημαίνεται ότι η σχετική αρμοδιότητα για την άδεια εγκατάστασης, την προέγκριση χωροθέτησης και την έγκριση των περιβαλλοντικών όρων κλπ. ανήκει σε άλλους φορείς (Υπουργεία ΠΕΧΩΔΕ, ΑΝΑΠΤΥΞΗΣ, Περιφέρεια, Νομαρχιακή Αυτοδιοίκηση).
Το Υπουργείο Γεωργίας διατυπώνει τις απόψεις του στη φάση της προέγκρισης χωροθέτησης του έργου και της έγκρισης των περιβαλλοντικών όρων. Για της συγκεκριμένη εγκατάσταση Α/Π στη θέση Αλώνια του Δ.Δ. Ελληνικού, Δήμου Μονεμβασιάς του Ν. Λακωνίας, δεν έχει σταλεί Μελέτη Περιβαλλοντικών Επιπτώσεων και ως εκ τούτου το Υπουργείου Γεωργίας δεν έχει εκφράσει τις απόψεις του. Στη φάση όμως της προέγκρισης χωροθέτησης, η αρμόδια για τη διατύπωση της άποψης του Υπουργείου Γεωργίας ΝΕΧΩΠ του Νομού Λακωνίας, είχε εκφράσει την άποψή της με το συνημμένο πρακτικό της Νο 34/98.
Πληροφοριακά αναφέρεται ότι για τη δημιουργία αιολικών πάρκων στο Νομό Λακωνίας έχουν σταλεί τρεις Μελέτες Περιβαλλοντικών Επιπτώσεων (Μ.Π.Ε.), από την αρμόδια υπηρεσία του ΥΠΕΧΩΔΕ (ΕΥΠΕ) προκειμένου το Υπουργείο Γεωργίας να εκφράσει τις απόψεις του. Η μία Μ.Π.Ε. που στάλθηκε με το οικ. 100414/19-1-2001 έγγραφο του Υ.ΠΕ.ΧΩ.Δ.Ε. και αναφέρεται στο έργο "Αιολικό Πάρκο 24 MW στη θέση Καλογεροβούνι - Πούλος του Δήμου Ζάρακα, επεστράφη στην αρμόδια υπηρεσία του ΥΠΕΧΩΔΕ. Το Υπουργείο Γεωργίας με το 25386/693/2.3.2001 έγγραφό του ζήτησε Μ.Π.Ε. τύπου Α της Κ.Υ.Α. 69269/90, γιατί η έκταση στην οποία πρόκειται να γίνει το έργο βρίσκεται μέσα σε καταφύγιο άγριας ζωής και σύμφωνα με τον ν. 2637/98 απαιτείται να συνταχθεί Μ.Π.Ε. σύμφωνα με τον Πίνακα Ι της Κ.Υ.Α. 69269/5387/90. Για τις υπόλοιπες δύο, που έχουν σταλεί, το Υπουργείο Γεωργίας έχει εκφράσει τις απόψεις του με τα 99572/1720/9.7.2001 και 99619/1719/9.8.2001 έγγραφά του τα οποία και επισυνάπτονται. Η πρώτη αναφέρεται στη δημιουργία τριών (3) Α/Π στο Δήμο Ζάρακα και η δεύτερη πέντε Α/Π στο Δήμο Βοίων. Το Υπουργείο Γεωργίας επέστρεψε τις Μ.Π.Ε. και ζήτησε:
1ον Να υπάρξει συνολική εκτίμηση των επιπτώσεων που θα προκαλέσουν τα έργα -Α/Π- στο τοπίο της περιοχής. Επειδή για ομοειδή έργα, η αποσπασματική αξιολόγηση των επιπτώσεων που προκαλεί στο περιβάλλον το κάθε έργο που υποβάλλεται, δεν βοηθά τη γνώση και τη συνολική εκτίμηση των επιπτώσεων, με αποτέλεσμα τη μη υιοθέτηση συγκεκριμένων και ολοκληρωμένων μέτρων περιορισμού των δυσμενών επιπτώσεων στο τοπίο της περιοχής.
2ον Οι Μ.Π.Ε. να αναφέρονται στο σύνολο των έργων που απαιτούνται έως ότου επιτευχθεί ο τελικός σκοπός, που είναι η παραγωγή ενέργειας, αλλά και ο τρόπος μεταφοράς της στην κατανάλωση.
3ον Για τις Μ.Π.Ε. που αναφέρονται στη δημιουργία Α/Π στο Δήμο Ζάρακα, να συμπληρωθούν με επιπλέον στοιχεία που θα αναφέρονται πλέον αναλυτικά στα μέτρα εκείνα που θα πρέπει να ληφθούν, επειδή η περιοχή έχει προταθεί για ένταξη στο δίκτυο NATURA και είναι σημαντική για τα πουλιά (SPA) και τα συγκεκριμένα έργα δεν αποτελούν πιθανόν τα μοναδικά έργα εγκατάστασης Α/Π στην περιοχή.
Είναι παραδεκτή απ' όλους η αναγκαιότητα που υπάρχει, για αξιοποίηση εναλλακτικών μορφών ενέργειας, όπως είναι και η αιολική, η οποία θα πρέπει να ακολουθεί ένα εκ των προτέρων σχεδιασμό. Η χωροταξική κατανομή όμως αυτών, καθώς και ο αριθμός των αιολικών πάρκων, για τα οποία υπάρχει δυνατότητα εγκατάστασης σε μία περιοχή, όπως προαναφέρθηκε είναι στην αρμοδιότητα των φορέων ΥΠΕΧΩΔΕ, Υπουργείο Ανάπτυξης και των υπηρεσιών της Περιφέρειας Πελοποννήσου, οι οποίοι έχουν και την ευθύνη ελέγχου και προώθησης των μελετών αυτών, σε όλα τα στάδια που απαιτούνται μέχρι την ολοκλήρωσή τους.
Αποστέλλεται συνημμένα η σχετική έγκριση επέμβασης στις θέσεις "Αλώνια-Σίμος" περιοχής Κοιν. Ελληνικού νομού Λακωνίας για κατασκευή έργων υποδομής παραγωγής ηλεκτρικής ενέργειας που εξέδωσε η αρμόδια Δασική Υπηρεσία (Δ/νση Δασών Ν. Λακωνίας).
Επισημαίνεται ότι ύστερα από την έκδοση της 1322/2001 απόφασης της Ολομέλειας του ΣτΕ σύμφωνα με την οποία απαιτείται ειδική νομοθετική ρύθμιση προκειμένου να χορηγηθεί έγκριση επέμβασης σε δάση και δασικές εκτάσεις για την εγκατάσταση σταθμών ηλεκτροπαραγωγής με χρήση ανανεώσιμων πηγών ενέργειας, δόθηκε εντολή από το ΥΠ.ΓΕ. προς τις Δασικές Περιφερειακές Υπηρεσίες να μη χορηγούν εγκρίσεις επέμβασης αυτού του χαρακτήρα σύμφωνα με το άρθρο 58 Ν. 998/1979 (σχ. 93710/1463/26.7.2001 εγκύκλιος).
Ο Υφυπουργός
Φ. ΧΑΤΖΗΜΙΧΑΛΗΣ"
8. Στην με αριθμό 770/26-7-01 ερώτηση δόθηκε με το υπ' αριθμ. 1580/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 770/26-7-01 που κατέθεσε ο Βουλευτής κ. Ι. Βάϊνας, σε ό,τι μας αφορά, σας γνωρίζουμε ότι οι αρμόδιες Υπηρεσίες διενεργούν συνεχείς και συστηματικούς ελέγχους, για την τήρηση των ορίων ταχύτητας από τους οδηγούς των φορτηγών αυτοκινήτων και σε βάρος των παραβατών εφαρμόζουν με αυστηρότητα τις διατάξεις του Κ.Ο.Κ. Ενδεικτικά δε, σας πληροφορούμε ότι, κατά τους διενεργηθέντες ελέγχους το Α' εξάμηνο του τρέχοντος έτους, βεβαιώθηκαν σε βάρος οδηγών φορτηγών αυτοκινήτων 24.763 παραβάσεις για υπέρβαση του ορίου ταχύτητας.
Οι αστυνομικές Υπηρεσίες, σύμφωνα και με τις εντολές και οδηγίες που τους έχουν δοθεί, θα συνεχίσουν με αμείωτη ένταση τους σχετικούς ελέγχους, με στόχο την πρόληψη των τροχαίων ατυχημάτων σε όλο το οδικό δίκτυο της χώρας.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
9. Στην με αριθμό 700/24-7-01 ερώτηση ΑΚΕ 80 δόθηκε με το υπ' αριθμ. 1046/24-9-01 έγγραφο από τον Υφυπουργό Yγείας και Πρόνοιας η ακόλουθη απάντηση:
"Απαντώντας στην ερώτηση και ΑΚΕ 700/80/24-7-01 που κατατέθηκε στη Βουλή από τον Βουλευτή κ. Α. Σπηλιόπουλο σχετικά με το Νοσηλευτικό Προσωπικό των Νοσοκομείων της Θεσσαλονίκης, σας πληροφορούμε τα εξής:
Με την αρ. Υ10β/9830/30-3-01 απόφαση εγκρίθηκε η προκήρυξη πλήρωσης θέσεων τακτικού προσωπικού στα Νοσηλευτικά Ιδρύματα και Κέντρα Υγείας και Περιφέρειας ΚΕΝΤΡΙΚΗΣ ΜΑΚΕΔΟΝΙΑΣ" και συγκεκριμένα στη Νομαρχία Θεσσαλονίκης, ως εξής:
1. ΠΕΡΙΦΕΡΕΙΑΚΟ ΓΕΝΙΚΟ ΝΟΣΟΚΟΜΕΙΟ ΘΕΣΣΑΛΟΝΙΚΗΣ "ΙΠΠΟΚΡΑΤΕΙΟ"
- Πέντε (5) θέσεις υποψηφίων του κλάδου ΠΕ Νοσηλευτών - τριών και σε περίπτωση έλλειψης υποψηφίων του κλάδου αυτού, πέντε (5) θέσεις του κλάδου ΤΕ Νοσηλευτών - τριών.
- Δέκα επτά (17) θέσεις του κλάδου ΤΕ Νοσηλευτών - τριών και σε περίπτωση έλλειψης υποψηφίων του κλάδου αυτού, δεκαεπτά (17) θέσεις του κλάδου ΔΕ Αδελφών Νοσοκόμων.
- 'Εξι (6) θέσεις κλάδου ΤΕ Ιατρικών Εργαστηρίων (Τεχνολόγων).
- Δεκαπέντε (15) θέσεις του κλάδου ΔΕ Αδελφών Νοσοκόμων.
- Δύο (2) θέσεις του κλάδου ΔΕ Παρασκευαστών.
- Πέντε (5) θέσεις του κλάδου ΥΕ Βοηθητικού Υγειονομικού Προσωπικού με ειδικότητα Μεταφορέων Ασθενών.
2. ΑΝΤΙΚΑΡΚΙΝΙΚΟ ΝΟΣΟΚΟΜΕΙΟ ΘΕΣΣΑΛΟΝΙΚΗΣ "ΘΕΑΓΕΝΕΙΟ"
- Επτά (7) θέσεις του κλάδου ΠΕ Νοσηλευτών - τριών και σε περίπτωση έλλειψης υποψηφίων του κλάδου αυτού, επτά (7) θέσεις του κλάδου ΤΕ Νοσηλευτών - τριών.
- Δύο (2) θέσεις του κλάδου ΤΕ Επισκεπτών - τριών Υγείας.
- Δύο (2) θέσεις του κλάδου ΤΕ Μαιών - ευτών.
- Δέκα (10) θέσεις του κλάδου ΔΕ Αδελφών Νοσοκόμων
- Δέκα (10) θέσεις του κλάδου ΥΕ Βοηθητικού Υγειονομικού Προσωπικού από τις οποίες: πέντε (5) θέσεις με ειδικότητα Βοηθών θαλάμου και πέντε (5) θέσεις με ειδικότητα Νοσοκόμων - Μεταφορέων Ασθενών.
3. ΝΟΜ. ΠΡΩΤΟ ΓΕΝ. ΝΟΣΟΚΟΜΕΙΟ ΘΕΣ/ΝΙΚΗΣ "ΑΓΙΟΣ ΠΑΥΛΟΣ"
- Οκτώ (8) θέσιες του κλάδου ΤΕ Νοσηλευτών - τριών.
- Τρεις (3) θέσεις του κλάδου ΔΕ Αδελφών Νοσοκόμων.
4. ΝΟΣΟΚΟΜΕΙΟ ΑΦΡΟΔΙΣΙΩΝ & ΔΕΡΜΑΤΙΚΩΝ ΝΟΣΩΝ ΘΕΣ/ΝΙΚΗΣ
- Δύο (2) θέσεις του κλάδου ΤΕ Νοσηλευτών - τριών και σε περίπτωση έλλειψης υποψηφίων του κλάδου αυτού, δύο (2) θέσεις του κλάδου ΔΕ Αδελφών Νοσοκόμων.
- Μία (1) θέση του κλάδου ΔΕ Αδελφών Νοσοκόμων.
5. ΠΕΡ. ΓΕΝ. ΝΟΣΟΚΟΜΕΙΟ ΘΕΣ/ΝΙΚΗΣ "ΑΧΕΠΑ"
- Δεκαοκτώ (18) θέσεις του κλάδου ΤΕ Νοσηλευτών - τριών.
- Δύο (2) θέσεις του κλάδου ΤΕ Ιατρικών Εργαστηρίων (Τεχνολόγων).
- Μία (1) θέση του κλάδου ΤΕ Ραδιολογίας - Ακτινολογίας.
- Δεκαοκτώ (18) θέσεις του κλάδου Δε Αδελφών Νοσοκόμων.
- Τέσσερις (4) θέσεις του κλάδου Δε Χειριστών Ιατρικών Συσκευών (Χειριστών - Εμφανιστών).
- Τέσσερις (4) θέσεις του κλάδου ΔΕ Παρασκευαστών.
- Εννέα (9) θέσεις του κλάδου ΥΕ Βοηθητικού Υγειονομικού Προσωπικού από τις οποίες: τέσσερις (4) θέσεις με ειδικότητα Βοηθών θαλάμου και πέντε (5) θέσεις με ειδικότητα Νοσοκόμων - Μεταφορέων Ασθενών.
6. ΨΥΧΙΑΤΡΙΚΟ ΝΟΣΟΚΟΜΕΙΟ ΘΕΣ/ΝΙΚΗΣ
- Τρεις (3) θέσεις του κλάδου ΤΕ Νοσηλευτών - τριών.
- Μία (1) θέση του κλάδου ΤΕ Επισκεπτών - τριών Υγείας.
- Πέντε (5) θέσεις του κλάδου ΔΕ Αδελφών Νοσοκόμων.
7. ΠΕΡ. ΓΕΝ. ΝΟΣ. ΘΕΣ/ΝΙΚΗΣ "Γ. ΠΑΠΑΝΙΚΚΟΛΑΟΥ"
- Τριάντα οκτώ (38) θέσεις του κλάδου ΤΕ Νοσηλευτών - τριών.
- Τρεις (3) θέσεις του κλάδου ΤΕ Ιατρικών Εργαστηρίων (Τεχνολόγων).
- Δύο (2) θέσεις του κλάδου ΤΕ Ραδιολογίας - Ακτινολογίας.
- Είκοσι (20) θέσεις του κλάδου ΔΕ Αδελφών Νοσοκόμων.
- Τρεις (3) θέσεις του κλάδου ΔΕ Χειριστών Ιατρικών & Συσκευών (Χειριστών - Εμφανιστών).
- Μία (1) θέση του κλάδου ΔΕ Χειριστών - Εμφανιστών.
- Τέσσερις (4) θέσεις του κλάδου ΔΕ Βοηθών Ιατρικών και Βιολογικών Εργαστηρίων (Παρασκευαστών).
- Εννέα (9) θέσεις του κλάδου ΥΕ Βοηθητικού Υγειονομικού Προσωπικού από τις οποίες: δύο (2) θέσεις με ειδικότητα Βοηθών θαλάμου, τρεις (3) θέσεις με ειδικότητα Νοσοκόμων και τέσσερις (4) θέσεις με ειδικότητα Μεταφορέων Ασθενών.
8. ΝΟΜ. ΓΕΝ. ΝΟΣΟΚΟΜΕΙΟ ΘΕΣ/ΝΙΚΗΣ "Γ. ΓΕΝΝΗΜΑΤΑΣ"
- Δέκα (10) θέσεις του κλάδου ΤΕ Νοσηλευτών - τριών και σε περίπτωση έλλειψης υποψηφίων του κλάδου αυτού, δέκα (10) θέσεις του κλάδου ΔΕ Αδελφών Νοσοκόμων.
- Μία (1) θέση του κλάδου ΤΕ Ιατρικών Εργαστηρίων (Τεχνολόγων).
- Μία (1) θέση του κλάδου ΤΕ Ραδιολογίας - Ακτινολογίας.
- Δύο (2) θέσεις του κλάδου ΔΕ Παρασκευαστών.
- Δύο (2) θέσεις του κλάδου ΔΕ Αδελφών Νοσοκόμων.
- Επτά (7) θέσεις του κλάδου ΥΕ Βοηθητικού Υγειονομικού Προσωπικού από τις οποίες: δύο (2) θέσεις με ειδικότητα Βοηθών θαλάμου, δύο (2) θέσεις με ειδικότητα Νοσοκόμων και τρεις (3) θέσεις με ειδικότητα Μεταφορέων Ασθενών.
9. ΝΟΜ. ΓΕΝ. ΝΟΣΟΚΟΜΕΙΟ ΘΕΣ/ΝΙΚΗΣ "ΑΓΙΟΣ ΔΗΜΗΤΡΙΟΣ"
- Μία (1) θέση του κλάδου ΤΕ Ιατρικών Εργαστηρίων (Τεχνολόγων).
- Μία (1) θέση του κλάδου ΤΕ Ραδιολογίας - Ακτινολογίας.
- Πέντε (5) θέσεις του κλάδου ΤΕ Νοσηλευτών - τριών.
- Μία (1) θέση του κλάδου ΔΕ Παρασκευαστών.
- Τέσσερις (4) θέσεις του κλάδου ΔΕ Αδελφών Νοσοκόμων.
- Τρεις (3) θέσεις του κλάδου ΥΕ Βοηθητικού Υγειονομικού Προσωπικού από τις οποίες: μία (1) θέση με ειδικότητα Βοηθών θαλάμου, μία (1) θέση με ειδικότητα Νοσοκόμων και μία (1) θέση με ειδικότητα Μεταφορέων Ασθενών.
10. ΝΟΣΟΚΟΜΕΙΟ ΕΙΔΙΚΩΝ ΠΑΘΗΣΕΩΝ ΘΕΣΣΑΛΟΛΟΝΙΚΗΣ
- Πέντε (5) θέσεις του κλάδου ΤΕ Νοσηλευτών - τριών και σε περίπτωση έλλειψης υποψηφίων του κλάδου αυτού, πέντε (5) θέσεις του κλάδου ΔΕ Αδελφών Νοσοκόμων.
- Μία (1) θέση του κλάδου ΤΕ Ιατρικών Εργαστηρίων (Τεχνολόγων).
- Μία (1) θέση του κλάδου ΥΕ Βοηθητικού Υγειονομικού Προσωπικού με ειδικότητα Νοσοκόμων.
11. ΝΟΜ. ΓΕΝ. ΝΟΣΟΚΟΜΕΙΟ ΧΑΛΚΙΔΙΚΗΣ
- Δύο (2) θέσεις του κλάδου ΤΕ Νοσηλευτών - τριών.
- Μία (1) θέση του κλάδου ΤΕ Μαιών - ευτών.
- Μία (1) θέση του κλάδου ΤΕ Ιατρικών Εργαστηρίων (Τεχνολόγων).
- Τρεις (3) θέσεις του κλάδου ΔΕ Αδελφών - Νοσοκόμων.
- Μία (1) θέση του κλάδου ΔΕ Χειριστών - Εμφανιστών.
- Τρεις (3) θέσεις του κλάδου ΥΕ Βοηθητικού Υγειονομικού Προσωπικού από τις οποίες: μία (1) θέση με ειδικότητα Βοηθών θαλάμου και δύο (2) θέσεις με ειδικότητα Μεταφορέων Ασθενών.
Η Υφυπουργός
Χ. ΣΠΥΡΑΚΗ"
10. Στην με αριθμό 1214/4-9-01 ερώτηση δόθηκε με το υπ' αριθμ. 2883/20-9-01 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1214/4-9-01 που κατέθεσαν στη Βουλή οι Βουλευτές κύριοι Νικήτας Κακλαμάνης και Αθανάσιος Χειμάρας σχετικά με θέματα του Ταχυδρομικού Ταμιευτηρίου, και μετά το σχετικό έγγραφο από 14-9-01 με αριθμό πρωτ. 82, σας πληροφορούμε τα παρακάτω:
Α. 1. Το Ταχυδρομικό Ταμιευτήριο είναι αυτοτελής δημόσια υπηρεσία και διοικείται από 11μελές Διοικητικό Συμβούλιο, το οποίο ασκεί, ως ανώτατο όργανο και την πολιτική του Ιδρύματος. Έτσι στα πλαίσια των αρμοδιοτήτων του, το Διοικητικό Συμβούλιο (άρθρο 5 Π.Δ/τος 366/96 "Οργανισμός Ταχυδρομικού Ταμιευτηρίου") "...καθορίζει τους όρους συνομολόγησης των δανείων που χορηγούνται στα φυσικά και νομικά πρόσωπα με την προϋπόθεση της τήρησης των πιστωτικών κανόνων και αποφάσεων που ισχύουν κάθε φορά...". Εξάλλου σύμφωνα με την αριθ. 2062/92 ΠΔΤΕ "οι όροι χορήγησης (ποσό δανείου, επιτόκιο, διάρκεια, τρόπος εξόφλησης κλπ.) των στεγαστικών δανείων από το Ταχυδρομικό Ταμιευτήριο και το Ταμείο Παρακαταθηκών και Δανείων καθορίζονται ελεύθερα από τα ως άνω Πιστωτικά Ιδρύματα".
2. Κατ' εφαρμογή των ανωτέρω διατάξεων, το Διοικητικό Συμβούλιο του Ταχυδρομικού Ταμιευτηρίου στην αριθ. 2106/6-7-1995 συνεδρίασή του καθόρισε τους όρους και προϋποθέσεις χορήγησης των στεγαστικών δανείων στους δικαιούχους υπαλλήλους και αποφάσισε ότι οι όροι και οι προϋποθέσεις αυτές έχουν εφαρμογή και "για τα μέλη του Διοικητικού Συμβούλιο του Ταχυδρομικού Ταμιευτηρίου και στους άμεσους ή έμμεσους συνταξιούχους του Ταχυδρομικού Ταμιευτηρίου". Η ως άνω απόφαση τροποποιήθηκε και συμπληρώθηκε με την αριθ. 2115/5-10-1995 όμοια και ορίσθηκε ότι εκτός των μελών του Διοικητικού Συμβουλίου, στεγαστικά δάνεια χορηγούνται και στους εκπροσώπους του Ν.Σ.Κ. και του Ελεγκτικού Συνεδρίου που υπηρετούν στα αντίστοιχα γραφεία του Ν.Σ.Κ. και Ελεγκτικού Συνεδρίου στο Ταχυδρομικό Ταμιευτήριο, καθώς επίσης και στους υπάλληλους άλλων υπηρεσιών του Δημόσιου Τομέα που υπηρετούν με απόσπαση στο Ταχυδρομικό Ταμιευτήριο.
Επίσης με την από 27/10/2000 (Συν/ση 2381) απόφαση του Διοικητικού Συμβουλίου εγκρίθηκε η αύξηση του ορίου των χορηγούμενων στεγαστικών δανείων μέχρι του 100% της αντικειμενικής αξίας ή του προϋπολογιζομένου κόστους ανέγερσης κατοικίας, αποπεράτωσης ή προσθήκης ή το 70% της εμπορικής αξίας εφόσον ικανοποιείται το κριτήριο της μηνιαίας παρακράτησης.
Σύμφωνα με τις διατάξεις που προαναφέρθηκαν χορηγήθηκαν στην Πρόεδρο του Ταχυδρομικού Ταμιευτηρίου, στον Α΄ Αντιπρόεδρο και στον Β΄ Αντιπρόεδρο στεγαστικά δάνεια ποσού 60, 49 και 65 εκατομμυρίων δραχμών αντίστοιχα, με εξασφάλιση προσημείωση επί ακινήτου, δεδομένου ότι πληρούσαν όλες τις προϋποθέσεις της χορήγησης.
3. Επισημαίνεται ότι ο Πρόεδρος και οι Αντιπρόεδροι του Διοικητικού Συμβουλίου είναι πλήρους και αποκλειστικής απασχόλησης (άρθρο 9 ν. 2801/2000) και ότι η θέση του Γ' Αντιπροέδρου παραμένει κενή ύστερα από την παραίτηση αυτού που την κατείχε.
Β. Το Ταχυδρομικό Ταμιευτήριο είναι θεσμικός επενδυτής και με αυτήν την ιδιότητα κατέχει το 9,3% του μετοχικού κεφαλαίου της Εμπορικής Τράπεζας. Στο Διοικητικό Συμβούλιο της Εμπορικής Τράπεζας μετέχουν οι Πρόεδροι όλων των Ταμείων που κατέχουν μετοχές της Τράπεζας και με αυτή την ιδιότητα μετέχει και η Πρόεδρος του Ταχυδρομικού Ταμιευτηρίου.
Από τη συμμετοχή της στο Δ.Σ. της Εμπορικής Τράπεζας καθώς και στο Δ.Σ. του Διεθνή Αερολιμένα Αθηνών, η Πρόεδρος δεν λαμβάνει τακτικές αποδοχές αλλά αποζημίωση κατά συνεδρίαση του Δ.Σ. και εφόσον βεβαίως παρίσταται στη συνεδρίαση. (Σχετικό έγγραφό μας αριθμ. Β-2768/5-9-01 -απάντηση σε Ερώτηση/Α.Κ.Ε. των ιδίων Βουλευτών).
Γ. Το Διοικητικό Συμβούλιο του Ταχυδρομικού Ταμιευτηρίου με την από 5/7/2001 (Συν/ση 2419) απόφασή του ενέκρινε εισήγηση της αρμόδιας Υπηρεσίας που αφορούσε σχετικό αίτημα της ΕΓΝΑΤΙΑΣ ΤΡΑΠΕΖΑΣ για την αύξηση του υφισταμένου διατραπεζικού της ορίου σε δρχ. 51 δις. περίπου.
Το Ταχυδρομικό Ταμιευτήριο λόγω του μεγάλου όγκου των καταθέσεων που συγκεντρώνει συμμετέχει ενεργά στη διατραπεζική αγορά και έχει σημαντικά όρια δανεισμού στη διατραπεζική προς όλες σχεδόν τις Ελληνικές Τράπεζες. Τα όρια αυτά αναπροσαρμόζονται με έγκριση του Δ.Σ. από καιρού εις καιρόν κατόπιν αιτήσεως της ενδιαφερόμενης Τράπεζας και σχετικής εισήγησης της αρμόδιας Υπηρεσίας.
Το Δ.Σ. του Ταχυδρομικού Ταμιευτηρίου προκειμένου να ενεργοποιηθεί το ως άνω όριο έθεσε μια σειρά δεσμευτικών όρων για την ΕΓΝΑΤΙΑ ΤΡΑΠΕΖΑ, που αφορούσαν την εξασφάλιση της πίστωσης, η εκπλήρωση των οποίων ήταν προϋπόθεση για να προβεί η Υπηρεσία στη σχετική εκταμίευση. Η απόφαση αυτή ελήφθη με ομοφωνία των παρόντων μελών.
Διευκρινίζεται ότι η απόφαση αυτή δεν πρόκειται να υλοποιηθεί.
Ο Υπουργός
ΧΡΙΣΤΟΣ ΒΕΡΕΛΗΣ"
11. Στην με αριθμό 654/23-7-01 ερώτηση δόθηκε με το υπ' αριθμ. 1570/26-9-01 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 654/23-7-2001, που κατέθεσε ο Βουλευτής κ. Γ. Παπαεωργίου, γνωρίζουμε ότι από το Υπουργείο μας πραγματοποιείται μελέτη για την αναδιάρθρωση των περιφερειακών αστυνομικών Υπηρεσιών, με στόχο τη βελτίωση του οργανωτικού σχήματος αυτών και την ορθολογικότερη χωροταξική τους κατανομή, μετά και τις μεταβολές που επήλθαν στη διοικητική διαίρεση της χώρας με το ν. 2539/1997, ώστε να εναρμονισθούν με τα νέα δεδομένα και τα καταστούν δυναμικότερες και λειτουργικότερες.
Για το σκοπό αυτό, κατόπιν εγγράφου μας προς τις Νομαρχιακές Αυτοδιοίκησης της χώρας, συνεστήθησαν σε κάθε νομό επιτροπές, υπό την προεδρία του Νομάρχη και τη συμμετοχή του προέδρου της Τοπικής Ένωσης Δήμων και Κοινοτήτων, του Δημάρχου της έδρας του νομού, του Γενικού Αστυνομικού Διευθυντή Περιφέρειας και του Αστυνομικού Διευθυντή νομού, οι προτάσεις των οποίων εξετάζονται, σε συνδυασμό και με τις προτάσεις των λοιπών τοπικών φορέων, προκειμένου να επιτύχουμε την ευρύτερη δυνατή στήριξη των τοπικών κοινωνιών στο θέμα αυτό και να ληφθούν αποφάσεις με μακροχρόνια προοπτικά προς όφελος του ευρύτερου δημοσίου συμφέροντος.
Κατόπιν των ανωτέρω, το θέμα της λειτουργίας του Αστυνομικού Σταθμού Κριεζών και οι σχετικές με το ζήτημα αυτό απόψεις των τοπικών φορέων εξετάζονται στα πλαίσια της αναδιάρθρωσης των Υπηρεσιών της Αστυνομικής Διεύθυνσης Ευβοίας με γνώμονα πάντοτε την αποτελεσματικότερη αστυνόμευση της περιοχής και την αναβάθμιση των παρεχομένων στους πολίτες υπηρεσιών.
Ο Υπουργός
ΜΙΧΑΛΗΣ ΧΡΥΣΟΧΟΙΔΗΣ")
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 247/12.12.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχιου Δαμιανάκη προς τον Υπουργό Γεωργίας, σχετικά με την αντιμετώπιση του προβλήματος της ανεξέλεγκτης διακίνησης φυτικού πολλαπλασιαστικού υλικού στη χώρα μας, την καταβολή αποζημιώσεων στους πληγέντες παραγωγούς κλπ.
Επίσης η πρώτη επίκαιρη ερώτηση δευτέρου κύκλου με αριθμό 252/12.12.2001 του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη είναι προς τον Υπουργό Γεωργίας και ομοίως αναφέρεται και αυτή σχετικώς με την αντιμετώπιση του προβλήματος της ανεξέλεγκτης διακίνησης φυτικού πολλαπλασιαστικού υλικού στη χώρα μας, την καταβολή αποζημιώσεων στους πληγέντες παραγωγούς κλπ.
Γι' αυτό θα συζητηθούν από κοινού. 
Κύριοι συνάδελφοι, θα παρακαλέσω να συναινέσετε να συζητηθεί μετά η επίκαιρη ερώτηση του κ. Στριφτάρη προς τον Υπουργό Γεωργίας λόγω ανειλημμένης υποχρεώσεώς του. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η επίκαιρη ερώτηση του κ. Ευτύχιου Δαμιανάκη έχει ως εξής:
"Σε δραματικό αδιέξοδο βρίσκονται οι τοματοπαραγωγοί της περιοχής Κουντούρας Χανίων. Για δεύτερη φορά τα τελευταία τρία χρόνια πέφτουν θύματα ασυνείδητων εμπόρων και διακινητών σπόρων και έτοιμων φυτών φυτωρίων.
Για την πρώτη καταστροφή, πριν δύο χρόνια οι τοματοπαραγωγοί αφέθηκαν στο έλεος του Θεού, προσέφυγαν στα δικαστήρια, αστικά και ποινικά, ασκήθηκαν ποινικές διώξεις για απάτη σε βάρος συγκεκριμένης πολυεθνικής εταιρείας. Παλεύουν όμως μόνοι τους. Παρά τις επανειλημμένες οχλήσεις και παραστάσεις, το Υπουργείο Γεωργίας δυστυχώς σιώπησε.
Φέτος, εξαιτίας του ιδίου προβλήματος της παντελούς ανεξέλεγκτης κυκλοφορίας φυτικού πολλαπλασιαστικού υλικού και φυτών φυτωρίου έχουν ήδη καταστραφεί καλλιέργειες τριακοσίων στρεμμάτων με μέσο όρο παραγωγής δεκαπέντε τόνους ανά στρέμμα. 
Το πρόβλημα θα μεγεθύνεται καθημερινά ανάλογα με το χρόνο φύτευσης σπόρων και φυτών.
Με βάση τα παραπάνω ερωτάστε, κύριε Υπουργέ:
1. Τι μέτρα προτίθεστε να λάβετε προκειμένου να αντιμετωπιστεί άμεσα και ριζικά το τεράστιο θέμα της ανεξέλεγκτης και ασύδοτης διακίνησης φυτικού πολλαπλασιαστικού υλικού;
2. Εάν είναι στις προθέσεις σας -και θεωρώ αυτονόητο ότι είναι- να δώσετε άμεσα εντολή για τη μετάβαση εξειδικευμένου κλιμακίου στον τόπο της καταστροφής και εάν προτίθεστε να αποζημιώσετε αυτήν τη φορά τουλάχιστον τους παραγωγούς".
Επίσης η επίκαιρη ερώτηση του κ. Καρχιμάκη έχει ως εξής:
"Με την έναρξη της καλλιεργητικής περιόδου οι καλλιεργητές τομάτας θερμοκηπίου στην Ιεράπετρα και τη Σητεία αντιμετώπισαν ένα οξύτατο πρόβλημα. Ένα πρόβλημα που έθεσαν επιτακτικά και η Ομοσπονδία Αγροτικών Συλλόγων Λασηθίου αλλά και οι Αγροτικοί Σύλλογοι Ιεράπετρας και άλλοι φορείς. 
Το πρόβλημα αναφέρεται στο πολλαπλασιαστικό υλικό, δηλαδή στο φυτικό κεφάλαιο (σπόροι και έτοιμα φυτά φυτωρίων).
Να σημειωθεί ότι κατ' επανάληψη οι παραγωγοί τομάτας πέφτουν θύματα διακινητών σπόρων και έτοιμων φυτών φυτωρίου από όσους δηλαδή ανεξέλεγκτα, διακινούν στη χώρα πολλαπλασιαστικό υλικό και πραγματοποιούν τζίρους δισεκατομμυρίων με θύματα πάντα και μόνο τους παραγωγούς.
Με βάση τα παραπάνω ερωτάστε, κύριε Υπουργέ:
1. Τι μέτρα προτίθεστε να λάβετε προκειμένου να αντιμετωπιστεί άμεσα και ριζικά το τεράστιο θέμα της ανεξέλεγκτης και ασύδοτης διακίνησης φυτικού πολλαπλασιαστικού υλικού στη χώρα μας; 
Εάν είναι στις προθέσεις σας να δώσετε άμεσα εντολή για τη μετάβαση εξειδικευμένου κλιμακίου από αρμόδιους του Υπουργείου Γεωργίας για την επιτόπια εξέταση της δραματικής κατάστασης που δημιουργήθηκε. 
3. Εάν είναι στις προθέσεις σας να αποζημιώσετε τους πληγέντες παραγωγούς και ποια μέτρα προτίθεστε να λάβετε έτσι ώστε να αποτρέψετε να εμφανιστούν τα ίδια προβλήματα στην επόμενη καλλιεργητική περίοδο".
Οι δύο επίκαιρες ερωτήσεις θα συζητηθούν από κοινού με το χρόνο που δικαιούνται ο Υπουργός και οι συνάδελφοι που ερωτούν.
Το λόγο έχει ο Υφυπουργός Γεωργίας κ. Αργύρης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, είχα την ευκαιρία με τους δύο συναδέλφους να συζητήσω μαζί τους το πρόβλημα και μετά και την εξέταση των υπηρεσιών, πράγματι στην περιοχή Κουντούρας της Σελίνου του Νομού Χανίων, καθώς και στην περιοχή Ιεράπετρας παρουσιάστηκε πρόβλημα στην καλλιέργεια της τομάτας στο θερμοκήπιο. Αιτία ήταν η εμφάνιση στα φυτά της τομάτας του ιού του μωσαϊκού της τομάτας.
Άμεσα οι αντίστοιχες διευθύνσεις γεωργίας ενημέρωσαν το Υπουργείο Γεωργίας αλλά και τα κέντρα ελέγχου πιστοποίησης πολλαπλασιαστικού υλικού και ελέγχου λιπασμάτων και εστάλησαν δείγματα σπόρου στο Μπενάκειο Φυτοπαθολογικό Ινστιτούτο και στο Ινστιτούτο Προστασίας Φυτών Ηρακλείου του ΕΘΙΑΓΕ για έλεγχο. 
Το Υπουργείο Γεωργίας αμέσως μετά την ενημέρωση που είχε για την εμφάνιση του προβλήματος προέβη σε συγκεκριμένες ενέργειες που είναι οι εξής: Ζήτησε έκθεση ελέγχου από το Περιφερειακό Κέντρο Προστασίας Φυτών και Ποιοτικού Ελέγχου Ηρακλείου. Έδωσε εντολή σε ομάδα επιστημόνων να επισκεφθεί άμεσα τις εν λόγω περιοχές και αναμένουμε τη λεπτομερή έκθεσή τους. Έδωσε εντολή για έλεγχο ποικιλιακής ταυτότητας και καθαρότητας σε σπόρους ποικιλιών υβριδίων ντομάτας από το Ινστιτούτο Ελέγχου Ποικιλιών Καλλιεργούμενων Φυτών. 
Από τα μέχρι τώρα στοιχεία προκύπτει ότι η εικόνα του προβλήματος ήταν η ίδια και στις δύο περιοχές Κοντούρας και Ιεράπετρας με μόνη διαφορά ότι στην Ιεράπετρα είναι προσβεβλημένα περισσότερα στρέμματα απ' ό,τι στην Κοντούρα. Η ζημιά στα θερμοκήπια οφείλεται στον ιό του μωσαϊκού του καπνού, ο οποίος προσέβαλε φυτά ντομάτας ποικιλιών που θεωρούνταν και αποδείχτηκαν τα προηγούμενα χρόνια ανθεκτικές στον ιό. 
Από τα εξετασθέντα ευρέως καλλιεργούμενα στις περιοχές Κοντούρα και Ιεράπετρα υβρίδια "Ηλέκτρα", "Μπελαντόνα", "Μπαγγαία" και "Άιρον" το πρόβλημα της προσβολής από τον ιό είχαν μόνο το υβρίδια "Μπαγγαία" και "Άιρον". Μάλιστα προέκυψε ότι από τα δύο υβρίδια ορισμένες παρτίδες του σπόρου είχαν το πρόβλημα, καθόσον βρέθηκαν και καλλιέργειες των υβριδίων αυτών που δεν είχαν προσβληθεί. 
Το γεγονός ότι οι καλλιέργειες των δύο αυτών υβριδίων βρέθηκαν έντονα προσβεβλημένες από τον ιό, παρά το γεγονός ότι τα υβρίδια αυτά έρχονται στο εμπόριο έχοντας ανθεκτικότητα στον ιό -και εδώ θα έλεγα ότι είναι το πιο σημαντικό πρόβλημα, ενώ το υβρίδιο αυτό έχει ετικέτα και οι προδιαγραφές του λένε ότι είναι ανθεκτικό προς τον ιό- δείχνει ότι κάποιες παρτίδες σπόρου στερούνταν της ιδιότητας της αντοχής στον ιό. Οριστικά συμπεράσματα για τις αιτίες του προβλήματος θα έχουμε μετά την ολοκλήρωση του ελέγχου από τις αρμόδιες υπηρεσίες του Υπουργείου. 
Όσον αφορά στην έκταση της ζημιάς από τα χίλια τετρακόσια στρέμματα της περιοχής Κοντούρας μέχρι στιγμής έχουν προσβληθεί καλλιέργειες ογδόντα με εκατό στρεμμάτων περίπου, ενώ στην Ιεράπετρα δεν μπορούμε να έχουμε ακόμα εκτίμηση, διότι το πρόβλημα ακολούθησε αυτό των Χανίων και δεν έχει εξακριβωθεί ακόμα η έκτασή του. Σε κάθε περίπτωση το Υπουργείο Γεωργίας, αν προκύψουν παραβάσεις, θα επιβάλει ποινές, όπως αυτές ορίζονται στο π.δ. 21Α201, που υλοποιεί το άρθρο 25 του ν. 1564 του 1985, όπως αντικαταστάθηκε από το άρθρο 6 του ν. 2325 του 1995 περί επιβολής κυρώσεων σε παραβάτες διατάξεων της νομοθεσίας περί παραγωγής και εμπορίας πολλαπλασιαστικού υλικού. 
Τέλος, όσον αφορά στην αποζημίωση των παραγωγών από τη Διεύθυνση ΠΣΕΑ του Υπουργείου Γεωργίας σύμφωνα με τις κοινοτικές κατευθυντήριες γραμμές για τις κοινοτικές ενισχύσεις στον τομέα της γεωργίας προβλέπεται η χορήγηση οικονομικών ενισχύσεων σε αγρότες μόνο στην περίπτωση που ζωικές ή φυτικές ασθένειες αποδεδειγμένα προκαλούνται από δυσμενείς καιρικές συνθήκες. 
Το Υπουργείο Γεωργίας θα παρακολουθεί από κοντά, αγαπητοί συνάδελφοι, το θέμα και θα έχουμε τη δυνατότητα και κατ' ιδίαν να το συζητήσουμε, αλλά και με τους παραγωγούς για να δούμε πώς οι παραγωγοί θα πάρουν τα χρήματα για ένα θέμα που οι ίδιοι δεν ευθύνονται. 
( Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )
Θα έλεγα εδώ ότι έχουμε μία ωμή παραβίαση του περί παραπλάνηση καταναλωτή. Όταν ένα υβρίδιο έχει στην ετικέτα του τη δυνατότητα ότι μπορεί να έχει ανθεκτικότητα στον ιό και δεν την έχει, τότε καταλαβαίνετε ότι έχουμε ωμή παραβίαση παραπλάνησης καταναλωτή. Και σ' αυτό το ζήτημα το Υπουργείο θα είναι δίπλα στους παραγωγούς για να δούμε πώς ακριβώς θα μπορέσουν να πάρουν τις αποζημιώσεις από τη ζημιά την οποία έχουν υποστεί. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαμιανάκης έχει το λόγο. Η Κρήτη βλέπω σήμερα έχει το λόγο. Θα έρθει και η σειρά σας, κύριε Καρχιμάκη... 
ΕΥΤΥΧΙΟΣ ΔΑΜΙΑΝΑΚΗΣ: Κύριε Υπουργέ, σας ευχαριστώ για την απάντησή σας. Όπως είπατε κι εσείς, το θέμα αυτό το είχαμε συζητήσει και κατ' ιδίαν λόγω της σπουδαιότητάς του. Κράτησα -και πράγματι είναι έτσι- ότι στείλατε αμέσως με την υποβολή της ερώτησής μας κλιμάκιο ειδικών και επισκέφθηκε τα συγκεκριμένα θερμοκήπια. Αυτό που θέλω να πω συμπληρωματικά είναι το γεγονός ότι το αδιέξοδο είναι πραγματικά πολύ μεγάλο. Γιατί; 
Υπάρχει ένας συνεταιρισμός στην περιοχή Κουντούρας, που αφορά το δικό μου σκέλος της ερώτησης, ο οποίος συστάθηκε στις αρχές του 2000. Εφαρμόζει πρωτοποριακές καλλιεργητικές μεθόδους σε επίπεδο χώρας και τα στρέμματα είναι περίπου εξακόσια. Σε δύο χρόνια -το 2000 και το 2001- με εξαίρεση μόνο μια χρονιά υπέστησαν μια πολύ μεγάλη καταστροφή.
Για το θέμα των στρεμμάτων, κύριε Υπουργέ, γιατί άκουσα ότι μιλήσατε περίπου για ογδόντα στρέμματα στην περιοχή της Κουντούρας, έχω την άποψη ότι είναι πολύ περισσότερα. Δεν ξέρω πώς ακριβώς προέκυψε αυτό το στοιχείο, αλλά η πληροφορία που έχω από κατ' ιδίαν επισκέψεις μου στην περιοχή είναι ότι είναι τριακόσια στρέμματα.
Μπαίνουν όμως δύο μεγάλα θέματα. Πρώτον, όταν στα τρία χρόνια συμβαίνει αυτό, τι θα κάνουν την επόμενη περίοδο που πρέπει να νιώσουν τη στοργή και την παρουσία της πολιτείας, όταν εξαιτίας κάποιων εμπόρων που διακινούν ανεξέλεγκτα σπόρους δυστυχώς καταστρέφεται η παραγωγή τους;
Δεύτερον, έχουν επενδύσει σημαντικά ιδιωτικά κεφάλαια τα οποία και αυτά τα χάνουν. Και το κυριότερο, ασφαλώς το θέμα παραπλάνησης καταναλωτή είναι σοβαρό θέμα αλλά η εμπειρία μας λέει ότι σε αυτές τις περιπτώσεις οι δικαστικοί αγώνες είναι και δύσκολοι και μακροχρόνιοι και δεν ξέρουμε πώς θα ικανοποιηθούν.
Άκουσα επίσης με ιδιαίτερη ευχαρίστηση το γεγονός ότι το Υπουργείο Γεωργίας θα παρακολουθήσει και θα εξετάσει το θέμα μιας αποζημίωσής τους, γιατί νομίζω ότι πραγματικά το αξίζουν αυτοί οι άνθρωποι. Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρχιμάκης έχει το λόγο.
ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, νομίζω ότι αυτά τα οποία ανέφερε ο κύριος Υπουργός και ο συνάδελφός μου, ο κ. Δαμιανάκης, συνθέτουν ένα μέρος του προβλήματος το οποίο έχει ανακύψει και με πολλή ευχαρίστηση ακούσαμε κάποια μέτρα τα οποία πρόκειται να πάρει το Υπουργείο Γεωργίας.
Εγώ θέλω να θέσω ένα άλλο ζήτημα που έχει σχέση με τον έλεγχο της ποιότητας των διακινούμενων σπόρων. Και βεβαίως θεωρώ ότι το θεσμικό πλαίσιο το οποίο υφίσταται αυτήν τη στιγμή είναι πολύ ήπιο και θα πρέπει να υπάρξει μια τροποποίησή του με σκληρότερες ποινές απέναντι σε εκείνους οι οποίοι διακινούν αυτούς τους σπόρους, με αποτέλεσμα να υπάρχουν ζημιές πολλών εκατομμυρίων στους παραγωγούς, οι οποίοι καταλαβαίνετε σε τι αδιέξοδο έχουν περιέλθει. Ενώ οι συγκεκριμένοι έμποροι και οι συγκεκριμένοι διακινητές πολλαπλασιαστικού υλικού έχουν τη δυνατότητα να εισπράττουν δισεκατομμύρια κάθε χρόνο και η ποινή των 5 εκατομμυρίων που μπορεί να επιβληθεί σε μια παράνομη πράξη τους, μια διοικητική ποινή νομίζω ότι δεν αντικατοπτρίζει το μέγεθος της ζημιάς, το οποίο προξενούν στους ανυποψίαστους παραγωγούς.
Θεωρώ λοιπόν ότι θα πρέπει να υπάρχει ένας προληπτικός λεπτομερής έλεγχος. Επίσης θα πρέπει να δούμε κάποιες εταιρείες που διέθεσαν τους σπόρους στην αγορά, να δούμε με ποιον τρόπο τους διέθεσαν και δεν θα πρέπει να τις αφήσουμε να λειτουργούν ασύδοτα. 
Επίσης υπάρχουν κάποιες πληροφορίες και κάποια στοιχεία ότι η συγκεκριμένη επιχείρηση -και την ξέρετε ποια είναι- επικαλείται ότι είναι παραγωγός αυτού του πολλαπλασιαστικού υλικού. Εμείς ζητούμε να μας υποδείξουν που είναι οι εγκαταστάσεις τους να μας δείξουν τέλος πάντων που παράγεται αυτό το πολλαπλασιαστικό υλικό και διακινήθηκε με τέτοιον τρόπο στην αγορά, με αποτέλεσμα να έχουμε αυτές τις ζημιές.
Θα θέλαμε ακόμα να μας πείτε πιο συγκεκριμένα εάν κατέβηκε το κλιμάκιο στην Ιεράπετρα και ποια είναι τα αποτελέσματα τα οποία είχε αυτή η επιτόπια εξέταση. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα, κατ' αρχήν, να πω για τα στρέμματα. Είναι εκτίμηση τα στρέμματα και θα υπάρξει εξατομίκευση για το εύρος της ζημιάς. Απλά είναι μια πρώτη εκτίμηση και πιθανόν να μην ανταποκρίνεται ακριβώς σε αυτά που ανακοίνωσα. Η εξατομίκευση θα δείξει ακριβώς πόσα είναι τα στρέμματα που έχουν προσβληθεί.
Τι μπορούμε να κάνουμε για την επόμενη χρονιά; Θα πρέπει να σας πω ότι το θεσμικό πλαίσιο για τον έλεγχο του πολλαπλασιαστικού υλικού δεν είναι χαλαρό. Εδώ όμως έχουμε παραπλάνηση. Με δειγματοληπτικό έλεγχο ελέγχονται οι σπόροι. Για να αντιμετωπίσουμε το θέμα αυτό, επειδή προέκυψε για δεύτερη χρονιά, θα δώσω εντολή να πάμε σε καθολικό έλεγχο όλων των σπόρων, κάτι που κάναμε πέρυσι στο βαμβάκι μετά το πρόβλημα ανίχνευσης γενετικά τροποποιημένων οργανισμών, προσμίξεων μέσα στο συμβατό σπόρο.
Έχουμε μια αδυναμία και πιστεύω ότι μετά την τελευταία απόφαση του Υπουργείου Γεωργίας στελεχώνονται πια με περισσότερο προσωπικό τα ΚΕΠΠΥΕΛ και τα περιφερειακά κέντρα. Έτσι, για να κάνει καθολικό έλεγχο των σπόρων, πρέπει να έχει το ανάλογο επιστημονικό προσωπικό. Ήδη έχει δοθεί εντολή για επιστημονικό προσωπικό που υπήρχε στους οργανισμούς αλλά και με τις μετατάξεις που γίνονται στους οργανισμούς επιστημονικό προσωπικό στελεχώνει στην περιφέρεια τα ΚΕΠΠΥΕΛ.
Επειδή υπάρχει μια συνεργασία θεσμική με το σύνδεσμο και την οργάνωση των εμπόρων πολλαπλασιαστικού υλικού άμεσα θα τους καλέσω και θα τους βάλω αυτό το θέμα, γιατί είναι τραγικό από τη μια μεριά και οι ίδιοι να λένε ότι πρέπει να υπάρχουν αυτές οι προϋποθέσεις για το υγιές πολλαπλασιαστικό υλικό και από την άλλη μεριά μέλη τους να εμπορεύονται σπόρο που να είναι διαφορετικός ακόμα και από αυτόν που λέει η ίδια η ετικέτα. 
Όσον αφορά το αν κατέβηκε ή όχι το ορκωτό κλιμάκιο, το Υπουργείο Γεωργίας έχει στείλει το επιστημονικό του κλιμάκιο και παράλληλα έχει δώσει εντολή στα περιφερειακά του κλιμάκια. Ξέρετε ότι το Υπουργείο Γεωργίας έχει περιφερειακό κέντρο στην Κρήτη και με το ΚΕΠΠΥΕΛ παρ' ότι δεν έχει πολύ προσωπικό, έχουν κάνει μια κοινή ομάδα και εξετάζουν από κοντά αυτό το συγκεκριμένο θέμα. 
Αυτά μπορώ να πω μέχρι στιγμής, αγαπητοί συνάδελφοι. Μετά την έκθεση της επιστημονικής ομάδας θα μπορούμε να πούμε περισσότερα. 
ΠΡΟΕΔΡΕΥΩΝ (Κωνσταντίνος Γείτονας): Με την έγκριση του Σώματος θα συζητήσουμε τώρα την τρίτη επίκαιρη ερώτηση του δεύτερου κύκλου με αριθμό 250/12-12-2001 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Γεωργίας, σχετικώς με τις προθέσεις του Υπουργείου να επιδοτήσει όλη την παραχθείσα ποσότητα βαμβακιού.
Η επίκαιρη ερώτηση του κ. Στριφτάρη έχει ως εξής:
"Σύμφωνα με τις εκτιμήσεις του Υπουργείου Γεωργίας η παραγωγή συσπόρου βαμβακιού θα ανέλθει στους ένα εκατομμύριο εκατόν σαράντα έξι χιλιάδες πεντακόσιους τόνους, οι οποίοι προέρχονται από τρία εκατομμύρια οκτακόσια δέκα έξι χιλιάδες καλλιεργηθέντα στρέμματα που φαίνεται ότι δηλώθηκαν στο Ολοκληρωμένο Σύστημα Διαχείρισης Επιδοτήσεων (ΟΣΔΕ).
Από εγκυκλίους και δηλώσεις αρμοδίων του Υπουργείου Γεωργίας διαφαίνεται ότι αυτή θα είναι και η τελική ποσότητα βαμβακιού που θα επιδοτηθεί και αυτό φέρνει σύγχυση και αναστάτωση στους βαμβακοπαραγωγούς.
Ερωτάται ο κύριος Υπουργός, εάν θα επιδοτηθεί ολόκληρη η πραγματικά παραχθείσα ποσότητα βαμβακιού και αν ναι, γιατί δεν επιτρέπεται στους παραγωγούς να εκκοκκίσουν όλο το βαμβάκι που παρήγαγαν;"
Ο Υφυπουργός Γεωργίας κ. Αργύρης έχει το λόγο. Νομίζω ότι είναι η δέκατη φορά που απαντάτε πάνω σ' αυτά τα θέματα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, βλέπω ότι όλα τα κόμματα έδειξαν μεγάλο ενδιαφέρον για το βαμβάκι και το δυστύχημα είναι ότι είναι το προϊόν που ενισχύεται περισσότερο απ' όλα.
ΓΕΩΡΓΙΟΣ ΚΑΡΑΤΖΑΦΕΡΗΣ: "Σας σφάζουμε με το βαμβάκι", κύριε Πρόεδρε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στο τέλος θα δούμε, κύριε Καρατζαφέρη.
ΠΡΟΕΔΡΕΥΩΝ (Κωνσταντίνος Γείτονας): Μαλακά, μαλακά αφού συζητάμε για το βαμβάκι. Μην αρχίσουμε εντάσεις τώρα. Η συζήτηση να πέσει στα μαλακά!
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Με βάση τα στοιχεία που έχει στη διάθεσή του το Υπουργείο Γεωργίας, οι παραγωγοί δήλωσαν στο ολοκληρωμένο σύστημα διαχείρισης και ελέγχου για την περίοδο 2001-2002 τρία εκατομμύρια οκτακόσιες πενήντα χιλιάδες τριακόσια στρέμματα. Σύμφωνα με τον κοινοτικό κανονισμό οι ποσότητες που προέρχονται από αυτές τις εκτάσεις είναι επιλέξιμες για ενίσχυση. Με βάση και τα πρόσφατα στοιχεία που έχει στη διάθεσή του το Υπουργείο Γεωργίας και συγκεκριμένα την ποσότητα που έχει ελεγχθεί από τον ΟΠΕΚΕΠΕ και έχει εισκομιστεί στα εκκοκκιστήρια και τους ελέγχους εκτάσεων και αποθεμάτων των παραγωγών προσδιόρισε την αναμενόμενη παραγωγή τους σε ένα εκατομμύριο εκατόν σαράντα έξι χιλιάδες επτακόσιους ογδόντα επτά τόνους που αντιστοιχεί σε μια στρεμματική απόδοση τριακόσια ένα κιλά το στρέμμα περίπου, που είναι από τις υψηλότερες των τελευταίων ετών. 
Κατόπιν ελέγχου που διεξάγει ο ΟΠΕΚΕΠΕ και το Υπουργείο Γεωργίας, όσες ποσότητες προέρχονται από τις εκτάσεις που είναι δηλωμένες στο ΟΣΔΕ θα τύχουν κοινοτικής ενίσχυσης. Αυτήν τη στιγμή οι παραγωγοί παραδίδουν και ποσότητες πέραν της ηρτημένης. Αυτό απαντάει και στην αγωνία σας. Οι ποσότητες αυτές μάλιστα εκκοκκίζονται.
Οι ποσότητες που προέρχονται από τις ενστάσεις των παραγωγών θα εξεταστούν από τον ΟΠΕΚΕΠΕ για να ελεγχθεί αν πράγματι προέρχονται από εκτάσεις δηλωμένες στο ΟΣΔΕ.
Μέχρι στιγμής έχουν παραδοθεί από τους παραγωγούς ένα εκατομμύριο δέκα τέσσερις χιλιάδες τόνοι. Έχουν τεθεί υπό έλεγχο στα εκκοκκιστήρια από τον ΟΠΕΚΕΠΕ και από τους ένα εκατομμύριο δέκα τέσσερις χιλιάδες τόνους περίπου εκατόν δέκα πέντε χιλιάδες τόνοι είναι πάνω της ηρτημένης. Προς τι λοιπόν όλη αυτή η αγωνία αν θα παραληφθούν ή όχι; 
Θα πρέπει να σας πω και κάτι άλλο, αγαπητοί συνάδελφοι. Έχω την εντύπωση ότι με αυτήν την αγωνία που εκφράζετε για τους παραγωγούς, το μόνο που κάνετε είναι να καλύπτετε ή να μας αποτρέπετε να συνεχίσουμε τους ελέγχους. Τελευταία έχουμε δει πολλά με τους ελέγχους και επειδή το κόμμα σας είναι υπέρ της διαφάνειας, θα πρέπει να σας πω ότι μόλις χθες συνεργείο του ΟΠΕΚΕΠΕ στην επιχείρηση "Δημόκριτος", που είναι στο Νομό Έβρου με έδρα τα Ρύζια Ορεστιάδας, βρήκε εικονική ποσότητα ένα εκατομμύριο εξακόσια εβδομήντα τέσσερις χιλιάδες τετρακόσια εξήντα κιλά. Επειδή αυτό μπορεί να μη λέει τίποτα, θα πρέπει να σας πω την ωφέλεια αυτού του εκκοκκιστηρίου από αυτήν την εικονική ποσότητα. Είναι πολλά λεφτά, μόνο για ένα εκκοκκιστήριο, μόνο γι' αυτήν την ποσότητα, είναι 385.126.000 δραχμές. Καταλαβαίνετε, λοιπόν, ότι βρίσκουμε στους ελέγχους μαρμαρόσκονη, ότι βρίσκουμε λάσπη, ότι βρίσκουμε εικονικές ποσότητες. 
Αφήστε μας, λοιπόν, να ελέγξουμε, σταματήστε να παίρνετε πάνω σας όλες αυτές τις αγωνίες κάποιων παραγωγών που είναι, αν θέλετε, οι κακοί παραγωγοί και εν ονόματι των καλών κάποιοι κακοί παραδίδουν εικονικές ποσότητες. Ξέρετε πολύ καλά ότι η εικονική ποσότητα, η μεγάλη ποσότητα, σημαίνει χαμηλή τιμή στο προϊόν. Εκτός εάν θέλετε χαμηλή τιμή στο προϊόν για "να έχουμε κι εμείς λόγο να διαμαρτυρόμαστε". 
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ο κύριος Υφυπουργός δεν απάντησε στο ερώτημά μας. Θέλω να πω ότι αυτά που λέει για τις παρανομίες που γίνονται, δεν αφορούν εμάς. Πολλές φορές -μάλιστα το έχουμε υποδείξει και στο Υπουργείο Γεωργίας- γίνονται νοθείες. Γι' αυτόν το λόγο σε άλλους πρέπει να απευθύνεται και όχι στο Κ.Κ.Ε., όταν λέει αυτά που λέει αυτά που λέει. Λέει ότι έπιασαν εικονική ποσότητα. Πού την έπιασαν; Αφού ήταν εικονική, πού την βρήκαν και την έπιασαν; Απλώς είχε δηλωθεί ποσότητα που δεν υπήρχε. Δεν έπιασαν εικονική ποσότητα, γιατί η εικονική δεν πιάνεται, αφού δεν υπάρχει. Απλώς βρίσκεται η παραγωγή ότι είναι εικονική.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πώς δεν πιάνεται; Τι λέτε τώρα; 
ΣΠΥΡΙΔΩΝ ΣΤΡΙΦΤΑΡΗΣ: Αυτό που ρωτάω, κύριε Υπουργέ, είναι εκείνο που αναφέρεται και στην ερώτησή μου: Γιατί δεν επιτρέπεται να εκκοκκιστεί η ποσότητα που παραδίνεται και τη φυλάτε στην άκρη; Αυτό προκαλεί ανησυχίες στους παραγωγούς. Πήγα το βαμβάκι μου, το παρέδωσα στο εκκοκκιστήριο, αλλά δεν μου το εκκοκκίζουν και φυσικά δεν παίρνω και τιμολόγιο, για να εξοφληθώ. Αυτό είναι το πρόβλημα. Σε αυτό θα απαντήσετε ή θα μιλάτε για τα επιλέξιμα στρέμματα κλπ.;
Σας τονίζω ότι τα επιλέξιμα στρέμματα είναι τρεις χιλιάδες οκτακόσια πέντε, το καταλαβαίνουμε όλοι. Η ποσότητα που παρήχθη από τα τρεις χιλιάδες οκτακόσια πέντε πώς θα ελεγχθεί, εάν είναι τριακόσια, εάν είναι διακόσια εάν είναι πεντακόσια, εάν είναι εξακόσια; Για να μην υπάρχει λοιπόν αυτή η αναστάτωση, καλείσθε να απαντήσετε σε ένα απλό ερώτημα: Οι παραγωγοί που παραδίδουν το βαμβάκι τους στα εκκοκκιστήρια και δεν εκκοκκίζεται, γιατί δεν επιτρέπεται να εκκοκκιστεί; 
Ο συνειρμός πάει εκεί: θα επιδοτηθεί όση ποσότητα αποφάσισε η Κυβέρνηση, για να καλύψει αυτό που ουσιαστικά λέμε από την αρχή, δηλαδή τη χειροτέρευση του κανονισμού του βαμβακιού. Παραδεχθήκατε και σεις πολλές φορές ότι είναι χειρότερος αυτός ο κανονισμός από τον προηγούμενο. Απαντήστε, λοιπόν, σε αυτό, κύριε Υπουργέ. Τα άλλα όλα περιττεύουν για μας.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχετε την εντύπωση ότι περιττεύουν, αλλά δεν περιττεύουν καθόλου, γιατί έχετε συμμετοχή, κύριε Στριφτάρη... 
ΣΠΥΡΙΔΩΝ ΣΤΡΙΦΤΑΡΗΣ: Δεν μας αφορά.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): ... στη σύγχυση και στην αγωνία των παραγωγών, που την προκαλέσατε. 
Τα στελέχη σας έβγαιναν και έφερναν βόλτα, λέγοντας ότι το βαμβάκι θα έχει 165 δραχμές. Μετά οι 165 δραχμές έγιναν 200, μετά τις 200 πήγαν στις 220 και πουλιέται 260 δραχμές το βαμβάκι. Αυτό, επειδή λέτε ότι δεν σας ενδιαφέρει. Σας ενδιαφέρει, λοιπόν. 
Επειδή μιλάτε περί διαφάνειας, τα στελέχη σας, μαζί με τον κ. Μπάρα, είναι στη Συντονιστική Επιτροπή Καρδίτσας.
Από τη μια μεριά ο κ. Μπούτας και από την άλλη μεριά ο κ. Μπάρας, που έφερνε μαρμαρόσκονη. Δίπλα-δίπλα παλεύετε για τα δίκια των αγροτών. Γιατί δεν σας ενδιαφέρει λοιπόν; Γιατί λέτε δεν σας ενδιαφέρει; 
Για τις εικονικές σας είπα ότι έχει δοθεί εντολή εδώ και δώδεκα μέρες, το βαμβάκι το οποίο πηγαίνει στα εκκοκκιστήρια παραδίδεται όλο και αυτό που είναι πάνω της ηρτημένης και εκκοκκίζεται. Μόνο που, κύριε Στριφτάρη, εκκοκκίζεται σε ξεχωριστή παρτίδα. Γιατί μας έλεγαν ότι φέτος οι αποδόσεις είναι 15% και 20% παραπάνω και αυτό που ανακαλύπτουμε στις επιπλέον παρτίδες δεν ξεπερνάει το 5,5% με 6%. Δεν πρέπει να το ελέγξουμε κι αυτό; Γιατί λοιπόν δεν μας αφήνετε να το ελέγξουμε και λέτε ότι δεν υπάρχουν εικονικές ποσότητες; 
Όταν λοιπόν σας λέω για την επιχείρηση και μας λέτε ότι δεν κάνουμε ελέγχους και τελικά όλα αυτά που εμφανίζουμε κάθε μέρα, τις παρατυπίες, τις αλάνες, τα εκκοκκιστήρια, τις υγρασίες, τη μαρμαρόσκονη, την εικονική ποσότητα, αυτά γίνονται από μόνα τους, δεν γίνονται από ελέγχους; 
Σας είπα λοιπόν ότι και στην περιοχή τη δική σας, όπου εκλέγεσθε, έχει παραληφθεί η ποσότητα η επιπλέον από τους παραγωγούς και εκκοκκίζεται σε ξεχωριστή παρτίδα, για να δούμε λοιπόν πράγματι ποιες είναι οι στρεμματικές αποδόσεις. Δεν μπορεί επί είκοσι χρόνια στην Ελλάδα οι στρεμματικές αποδόσεις -είσθε και γεωτεχνικός- να είναι η μέση εθνική απόδοση τριακόσια κιλά και ξαφνικά να βρισκόμαστε στα πεντακόσια κιλά. Δεν μπορεί να γίνει αυτό το πράγμα.
ΣΠΥΡΙΔΩΝ ΣΤΡΙΦΤΑΡΗΣ: Καλά, το μάθημα το πήρατε προχθές. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Στριφτάρη. Δεν νομίζω ότι συνιστά απάντηση αυτό στα λεχθέντα από τον κύριο Υπουργό. 
ΣΠΥΡΙΔΩΝ ΣΤΡΙΦΤΑΡΗΣ: Ο ίδιος ζήτησε τα στοιχεία και του τα δώσαμε.
ΠΡΟΕΔΡΕΥΩΝ (Κωνσταντίνος Γείτονας): Άλλο αυτό. Πείτε ότι δεν σας καλύπτει η απάντησή του. Δεν νομίζω ότι υπάρχει κανένας λόγος να δημιουργήσουμε οξύτητα σ' αυτό το θέμα. Ο καθένας έχει τα επιχειρήματά του. Αυτός είναι ο διάλογος στη Βουλή, λόγος και αντίλογος. Οι πολίτες μας παρακολουθούν και βλέπουν. 
ΣΠΥΡΙΔΩΝ ΣΤΡΙΦΤΑΡΗΣ: Να απαντάει σ΄ αυτά που τον ρωτάνε.
ΠΡΟΕΔΡΕΥΩΝ (Κωνσταντίνος Γείτονας): Αυτή είναι μία κριτική ότι δεν σας καλύπτει η απάντηση, δικαίωμά σας. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Να διαβάσετε τα Πρακτικά. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση για τη συγκεκριμένη ερώτηση. 
Επανερχόμεθα στη δεύτερη επίκαιρη ερώτηση του πρώτου κύκλου, που είναι η με αριθμό 248/12.12.01 του Βουλευτή της Νέας Δημοκρατίας κ. Νικολάου Κατσαρού προς τον Υπουργό Εθνικής Οικονομίας και Οικονομικών, σχετικώς με την παράταση της προθεσμίας για τη ρύθμιση παλαιών δανείων από τις τράπεζες κλπ.
Η επίκαιρη ερώτηση του κ. Κατσαρού έχει ως εξής:
"Ανεπιτυχής και αναποτελεσματική αποδεικνύεται η ψήφιση του άρθρου 42 του ν. 2912/2001 για τη ρύθμιση της εξόφλησης των παλαιών δανείων από τις τράπεζες, που επιβαρύνθηκαν υπερβολικά από τόκους (πανωτόκια).
Επιβεβαιώνεται έτσι για μια ακόμα φορά η Νέα Δημοκρατία, που έγκαιρα και πολλές φορές είχε αναδείξει το θέμα και είχε επισημάνει την απροθυμία της Κυβέρνησης να λύσει το πρόβλημα καθώς και το ατελέσφορο της ρύθμισης.
Η διάταξη που δήθεν περιόριζε τα χρέη όλων των οφειλετών στο εξαπλάσιο του αρχικού κεφαλαίου, όπως υποσχέθηκε ο ίδιος ο Πρωθυπουργός και η οποία στην πραγματικότητα αφορά τα δάνεια ενός μικρού μέρους μόνο των οφειλετών και που ιδιαίτερα στους ανοιχτούς λογαριασμούς μπορεί να φτάσει και στο οκταπλάσιο αλλά και στο δωδεκαπλάσιο ακόμη, δεν εφαρμόζεται.
Στους οφειλέτες δεν δόθηκαν αντίγραφα των δανειστικών τους φακέλων για να μπορέσουν να ελέγξουν το χρέος τους, παρά την τρίμηνη προθεσμία που τάσσει ο νόμος και τις κυρώσεις που απειλούνται.
Οι εγκύκλιοι της Κυβέρνησης και των τραπεζών εκδόθηκαν πολύ καθυστερημένα και μερικές από αυτές ήταν σκόπιμα λανθασμένες και δεν ακολούθησε καμιά σχεδόν ρύθμιση μέχρι σήμερα, κυρίως γιατί η Κυβέρνηση δεν δέχθηκε την πρόταση της Νέας Δημοκρατίας να ταχθεί προθεσμία συμμόρφωσης με τις επιταγές του νόμου και κυρώσεις, αν παρήρχετο άπρακτη.
Και ενώ βρισκόμαστε λίγες μέρες από την 31.12.2001 που λήγει η αναστολή των πλειστηριασμών και των λοιπών αναγκαστικών μέτρων και υπάρχει κίνδυνος όλη η Ελλάδα να μεταβληθεί σε μια αίθουσα πλειστηριασμών, η Κυβέρνηση "υπνώνει ύπνον βαθύν" αδιαφορώντας για ό,τι θα ακολουθήσει και οι τράπεζες επιχαίρουν για την εφαρμογή του νόμου.
Ερωτάται ο κύριος Υπουργός:
1. Αν θα παραταθεί η προθεσμία διενέργειας των πλειστηριασμών και των λοιπών αναγκαστικών μέτρων, πότε και μέχρι ποίου χρόνου.
2. Αν θα ταχθεί προθεσμία ρύθμισης των οφειλών των δανειοληπτών μέσα στην οποία θα υποχρεωθούν οι τράπεζες να ρυθμίσουν τα χρέη τους κατ΄ εφαρμογή του ανωτέρου νόμου και αν θα επιβληθούν κυρώσεις για τη μη εφαρμογή του ανωτέρου νόμου".
Θα απαντήσει ο Υφυπουργός κ. Πάχτας.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Όπως γνωρίζετε, κύριοι συνάδελφοι, μετά την τελευταία πρόσθετη νομοθετική ρύθμιση και τη ριζική αναδιάρθρωση του νομοθετικού πλαισίου για την αντιμετώπιση των σημαντικών οφειλών από κάθε είδους συμβάσεις δανείων ή πιστώσεων, που έχουν συνομολογηθεί μεταξύ πιστωτικών ιδρυμάτων και οφειλετών, το θέμα αντιμετωπίζεται με συγκεκριμένο πλέον χρονικό ορίζοντα.
Με τις νέες διατάξεις λαμβάνεται ως βάση υπολογισμού, όχι πλέον το συνολικό ποσό οφειλής που έχει διαμορφωθεί κατά το χρόνο καταγγελίας της σύμβασης, αλλά το κεφάλαιο το οποίο έχει εκταμιευτεί. Αυτό το κεφάλαιο προσαυξημένο το πολύ κατά 50% πολλαπλασιάζεται με το 4, το 3 και το 2 ανάλογα με τη χρονολογία λήψης του δανείου. Αυτή η ρύθμιση στις περισσότερες των περιπτώσεων είναι ευνοϊκότερη από το να καταβάλλει ο οφειλέτης-δανειολήπτης το ληφθέν κεφάλαιο σε σημερινές τιμές, δηλαδή το κεφάλαιο συν τον πληθωρισμό και μόνο. 
Ορίζεται πλέον νέος τύπος υπολογισμού της συνολικής οφειλής και δίνεται η δυνατότητα έτσι σε ακόμη περισσότερους οφειλέτες να υπαχθούν στις νέες ευεργετικές διατάξεις του νόμου. Για όσους λοιπόν κάνουν χρήση της νέας ρύθμισης, δεν έχει παρέλθει η προθεσμία διενέργειας πλειστηριασμών και λοιπών αναγκαστικών μέτρων. Όμως σε κάθε περίπτωση μετά απ' αυτήν την προθεσμία και προκειμένου τα πιστωτικά ιδρύματα να κάνουν ή συνέχιση της διαδικασίας αναγκαστικής εκτέλεσης θα πρέπει να προσδιορίσουν το οφειλόμενο ποσό με δήλωσή τους προς τον οφειλέτη σύμφωνα με τη διάταξη του νόμου.
Όσον αφορά το θέμα της αναστολής στον πλειστηριασμό, εξακολουθεί και ισχύει. Βεβαίως, λήγει στις 31.12.2001. Συνεπώς, είναι χρήσιμο οι δανειολήπτες και οι επιχειρήσεις τώρα να σπεύσουν να υποβάλουν τις σχετικές αιτήσεις που προβλέπει ο νόμος. Με βάση την καλή πίστη και τα συναλλακτικά ήθη οι τράπεζες δεν θα σπεύσουν να προχωρήσουν σε διαδικασίες πλειστηριασμού για όσους έχουν υποβάλει αιτήσεις και βρίσκονται στη διαδικασία της ρύθμισης σύμφωνα με τις διατάξεις του νόμου.
ΠΡΟΕΔΡΕΥΩΝ (Κωνσταντίνος Γείτονας): Το λόγο ο κ. Κατσαρός.
ΝΙΚΟΛΑΟΣ ΚΑΤΣΑΡΟΣ: Κύριε Πρόεδρε, άνθρακες ο θησαυρός αποδεικνύεται η τελευταία ρύθμιση για τις παλαιές οφειλές από δάνεια από τις τράπεζες και λόγω του περιεχομένου της αλλά και διότι αυτός ο νόμος δεν εφαρμόζεται από τις τράπεζες. Λόγω του περιεχομένου, διότι εξαιρεί πάρα πολλές κατηγορίες δανειοληπτών, περίπου το 80%. Έχει και μία ειδική ρύθμιση ιδιαίτερα για τους αλληλόχρεους λογαριασμούς η οποία το ανώτατο, το εξαπλάσιο που υπεσχέθη ο Πρωθυπουργός, του αρχικού κεφαλαίου, που θα κατέβαλλαν οι δανειολήπτες το μεταβάλλει σε οκταπλάσιο μέχρι και δωδεκαπλάσιο. Αυτή είναι η πραγματικότητα.
Έχει και άλλα δύο φοβερά ελαττώματα η τελευταία ρύθμιση. Δεν τάσσει προθεσμία στις τράπεζες ρυθμίσεως αυτών των οφειλών εις εκτέλεσιν του άρθρου 42. Δεν επιβάλλει και κυρώσεις σε περίπτωση που δεν θα συμμορφωθούν. Το αποτέλεσμα είναι να μην εφαρμόζεται ο νόμος. Οι τράπεζες δεν δίδουν αντίγραφα των φακέλων, όπως έχουν υποχρέωση εντός τριών μηνών από της υποβολής της σχετικής αίτησης. Αν δεν έχει το δανειστικό φάκελο ο δανειολήπτης νόμου, δεν ξέρει αν τον συμφέρει η ρύθμιση. Δεν μπορεί να κάνει κανέναν άλλο λογαριασμό, πότε πήρε τα δάνεια, πόσα ήταν αυτά, πότε κατέβαλε, τι κατέβαλε, τι έμεινε. Το αποτέλεσμα είναι να υποβληθούν αρκετές αιτήσεις για να δοθούν αντίγραφα φακέλων αλλά να μη δοθούν. Μέχρι σήμερα δεν έχει γίνει καμία ρύθμιση, κύριε Υπουργέ. Και έρχεστε σήμερα και λέτε ότι έχουν περιθώριο ακόμη, διότι σήμερα έχουμε 14 Δεκεμβρίου και η προθεσμία είναι μέχρι τις 31 Δεκεμβρίου.
Σας ευχαριστούμε πάρα πολύ, κύριε Υπουργέ, γι' αυτήν την υπόμνηση. Το θέμα είναι ότι υπαιτιότητι των τραπεζών δεν εφαρμόζεται ο νόμος. Η προθεσμία των τριών μηνών, για να δοθούν αντίγραφα των φακέλων, παρήλθε άπρακτη και η προθεσμία των πέντε μηνών που ακολουθούσε μέχρι 31-12-2001 δεν αξιοποιήθηκε για να γίνουν οι ρυθμίσεις.
Σας δεσμεύει απολύτως αυτό και θα ήθελα να πω ότι δυστυχώς, κύριε Υπουργέ, η Κυβέρνηση γίνεται συνεργός του εγκλήματος το οποίο θα διαπραχθεί σε βάρος των δανειοληπτών, γιατί όλη η Ελλάδα μετά την 1η Ιανουαρίου θα μεταβληθεί σε μία αίθουσα πλειστηριασμών. Να είστε απόλυτα σίγουρος ότι τότε θα αναγκαστείτε να το κάνετε, αλλά θα είναι αργά. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάχτας έχει το λόγο. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 
Θέλω να τονίσω και πάλι, αγαπητέ συνάδελφε, ότι η προθεσμία για την υποβολή των αιτήσεων δεν υπάρχει. Η διαδικασία αυτή είναι μία συνεχής διαδικασία. Όποτε ο οφειλέτης, ο δανειολήπτης θέλει να αξιοποιήσει το περιεχόμενο των νέων ευεργετικών διατάξεων -που νομίζω ότι είναι πρωτοφανής για τη χώρα μας και στις περισσότερες των περιπτώσεων είναι καλύτερες αυτές οι ρυθμίσεις απ' όταν ζητούσε το τραπεζικό σύστημα την καταβολή των κεφαλαίων ως αυξημένο- μπορεί ανά πάσα στιγμή να υποβάλει το αίτημά του. 
Επίσης θα ήθελα να επαναλάβω ότι, βάσει της καλής πίστης και των χρηστών, πιστεύω, συναλλακτικών ηθών που υπάρχουν, δεν θα σπεύσει το τραπεζικό σύστημα να προχωρήσει σε αυτές τις απαλλοτριώσεις, στις οποίες αναφερθήκατε προηγουμένως, δηλαδή στις διαδικασίες πλειστηριασμού σε αυτούς που έχουν υποβάλει αιτήσεις. Γι' αυτό και ζήτησα προηγουμένως από τους δανειολήπτες να υποβάλουν τις αιτήσεις για να μπουν στη διαδικασία αξιολόγησης και να μην υπάρχει ο κίνδυνος έναρξης της διαδικασίας πλειστηριασμού. Πιστεύω ότι όλοι θέλουμε να βοηθήσουμε και όλοι θέλουμε να λυθεί το πρόβλημα. 
Στο αν πράγματι οι τράπεζες τηρούν ή όχι το περιεχόμενο του νόμου, θέλω να τονίσω ότι εμείς σε κάθε περίπτωση σαν Κυβέρνηση θα ζητήσουμε από την Ένωση Ελληνικών Τραπεζών αναλυτικά στοιχεία που αφορούν τον αριθμό των αιτήσεων που υποβλήθηκαν, τις ρυθμίσεις που έγιναν ή που δεν έγιναν, τα ποσά που καταλογίστηκαν οριστικά, το χρόνο με τον οποίο ανταποκρίνονται οι τράπεζες και τον αριθμό των αιτήσεων που απορρίφθηκαν. Και καταλαβαίνετε όλοι σας, και σεις, αγαπητέ συνάδελφε, ότι πριν από την αξιολόγηση αυτών των στοιχείων οποιαδήποτε ανακοίνωση δεν έχει απολύτως κανένα νόημα σήμερα και πιστεύω ότι δεν θα εξυπηρετούσε ούτε το τραπεζικό σύστημα ούτε τους δανειολήπτες. Και νομίζω ότι -όλοι θέλουμε να υπηρετήσουμε τους δανειολήπτες μας, αλλά να διασφαλίσουμε την ανταγωνιστικότητα του τραπεζικού μας συστήματος- μπορούμε με αυτά που είπα προηγουμένως, αξιολογώντας αυτές τις παρεμβάσεις, να μπορέσουμε να έλθουμε και να δούμε πώς υλοποιείται ακριβώς ή όχι το περιεχόμενο των νομοθετικών διατάξεων που έχουμε θεσπίσει εδώ στη Βουλή και τότε θα μπορούμε να μιλήσουμε βάσει πραγματικών στοιχείων. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 249/12-12-2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δικαιοσύνης, σχετικώς με την επίλυση των προβλημάτων που αντιμετωπίζουν οι εργαζόμενοι στο χώρο της Δικαιοσύνης κλπ. δεν θα συζητηθεί λόγω κωλύματος του Υπουργού και διαγράφεται. 
Εισερχόμαστε στις επίκαιρες ερωτήσεις δευτέρου κύκλου:
Η δεύτερη με αριθμό 253/12-12-2001 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής Άμυνας, σχετικώς με την εντολή απευθείας ανάθεσης για την προμήθεια του προγράμματος ηλεκτρονικού πολέμου του Γενικού Επιτελείου Στρατού κλπ δεν θα συζητηθεί λόγω κωλύματος του κυρίου Υπουργού και διαγράφεται. 
Τέταρτη είναι η με αριθμό 251/12-12-2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Οικονομίας και Οικονομικών, σχετικώς με όλα τα στοιχεία τα οποία αφορούν την καταβολή των αντιστασιακών συντάξεων. 
Η επίκαιρη ερώτηση του κ. Καρατζαφέρη έχει ως εξής:
"Επειδή πολύς θόρυβος γίνεται τον τελευταίο καιρό για τις συντάξεις, το όριο ηλικίας και το ποσό που καταβάλλεται, πρέπει να διευκρινιστούν στην κοινή γνώμη ορισμένα πράγματα. 
Ερωτάται ο Υπουργός:
1. Πόσοι -αριθμητικώς- απολαμβάνουν το προνόμιο της συντάξεως για αντιστασιακή δράση; Ποια είναι η ηλικία τους;
2. Τι ποσό δαπανάται ετησίως γι' αυτόν τον κλάδο;
Τι ποσά έχουν καταβληθεί από την ημερομηνία ενάρξεως του ευεργετήματος αυτού μέχρι σήμερα; 
Ποιος είναι ο μέσος όρος χρόνου δράσης των αντιστασιακών;"
Θα απαντήσει ο Υφυπουργός Οικονομικών κ. Φλωρίδης.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
Οι κατηγορίες των ανθρώπων που λαμβάνουν σύνταξη για την αντιστασιακή τους δράση είναι δύο: Η πρώτη κατηγορία αφορά εκείνους οι οποίοι λαμβάνουν σύνταξη από τον ΟΓΑ καθώς επίσης και οι ανασφάλιστοι εξαιτίας των διώξεων που υπέστησαν από την αντιστασιακή τους δράση. Αυτοί λοιπόν είναι συνολικά τριάντα επτά χιλιάδες τετρακόσιοι εβδομήντα ένας. Υπάρχει μια άλλη κατηγορία οι οποίοι λαμβάνουν σύνταξη εξομοιωθέντες με τους αναπήρους των πολέμων από το 1912-1922 και 1940-1950. Λαμβάνουν σύνταξη λόγω αναπηρίας. Αυτοί ανέρχονται σε πέντε χιλιάδες εξακόσιοι ογδόντα εννέα. Ο μέσος όρος της ηλικίας των συνταξιούχων αυτών είναι τα ογδόντα έτη. 
Η ετήσια δαπάνη για το 2001 για την πρώτη κατηγορία, δηλαδή για τους τριάντα επτά χιλιάδες τετρακόσιους εβδομήντα ενός ανήλθε σε 11,3 δισεκατομμύρια δραχμές. Για δε τη δεύτερη κατηγορία που είναι οι ανάπηροι αγωνιστές της Εθνικής Αντίστασης ανήλθε σε 8,6 δισεκατομμύρια δραχμές για το 2001. Συνολικά τώρα για την πρώτη κατηγορία το ποσό που έχει καταβληθεί για τους συνταξιούχους του ΟΓΑ από το 1988 μέχρι σήμερα είναι 93,5 δισεκατομμύρια δραχμές. Για τη δεύτερη κατηγορία, επειδή δεν ήταν μηχανογραφημένο το σύστημα -γι' αυτό σας δίνω τα στοιχεία για το 2001- θα παρακαλούσα τον κύριο συνάδελφο να μου επιτρέψει να συνεχιστεί η επεξεργασία και να του απαντήσω γραπτά δηλαδή πόσα χρήματα κατεβάλαμε συνολικά για τη δεύτερη κατηγορία από το 1985 και μετά.
Ο μέσος όρος του χρόνου της αντιστασιακής τους δράσης προκειμένου να θεμελιώσουν δικαίωμα δεν είναι καταγεγραμμένος πουθενά, επειδή ο χρόνος της αντιστασιακής δράσης δεν ασκούσε επιρροή για τη θεμελίωση συνταξιοδοτικού δικαιώματος. Δηλαδή μπορεί να έκανες μια πράξη και εξαιτίας αυτής της πράξης εδικαιούσο συντάξεως. Επομένως δεν υπάρχουν τέτοια στοιχεία για να μπορέσουμε να σας τα δώσουμε, κύριε συνάδελφε.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο.
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, σας ευχαριστώ για την απάντηση, αλλά έχω κάποια στοιχεία τα οποία νομίζω θα ήταν πάρα πολύ χρήσιμο να ξέρουμε που πηγαίνει το υστέρημα του ελληνικού λαού. Μιλήσαμε περίπου για 100 δισεκατομμύρια δραχμές και μια επιβάρυνση 20 δισεκατομμύρια το χρόνο. Έχω ζητήσει και πήρα από το γερμανικό κράτος και θα σας καταθέσω στη Βουλή τι νεκρούς είχαν οι Γερμανοί εδώ εκείνη την εποχή. Είχαν περίπου δεκατρείς χιλιάδες πεντακόσιους πενήντα επτά νεκρούς στο Μέτωπο μέχρι τέλος Μαΐου και είχαν κατά την περίοδο της Κατοχής όπου υπάρχει και αυτή η αντίσταση μόλις τριακόσιους εβδομήντα έξι νεκρούς. Όταν λοιπόν είχαμε σαράντα τρεις μήνες Κατοχής, καταλαβαίνετε ότι μιλάμε για οκτώ νεκρούς Γερμανούς το μήνα.
Εν πάση περιπτώσει, όμως το ερώτημα είναι, γιατί δίνουμε αυτήν τη σύνταξη σε εκείνους οι οποίοι έκαναν έστω και μια πράξη και δεν δίνουμε μια σύνταξη σε όλους εκείνους που κατασπατάλησαν επτά μήνες στα βουνά πολεμώντας για τα δίκαια της πατρίδας και της φυλής; Γιατί ξαφνικά δίνουμε σε εκείνους δηλαδή οι οποίοι πολέμησαν, όπως εσείς το περιγράψατε, έστω και με μια αντιστασιακή πράξη ενώ οι άλλοι που πολέμησαν επτά μήνες πάνω στην Πίνδο, επτά μήνες πάνω στα σύνορα, επτά μήνες στο Ρούπελ και στην Κρήτη δεν τυγχάνουν συντάξεως; 
Πρέπει να σας πω ακόμη ότι δύο χιλιάδες τετρακόσιοι πενήντα αντιστασιακοί παίρνουν σύνταξη όταν εκείνη την εποχή ήταν κάτω από δώδεκα ετών "ΒΗΜΑ" 28.1.1990. Παιδιά που γεννήθηκαν το1942, κύριε Υπουργέ, "ΜΕΣΗΜΒΡΙΝΗ" 22.1.1990 και δήλωση του τότε Υπουργού Εθνικής Αμύνης, του κ. Τζαννετάκη. Σύνταξη δύο ετών! Όταν γεννήθηκε το 1942 το 1944 έφυγαν οι Γερμανοί. Δηλαδή ήταν δεκαοκτώ μηνών και έκαναν αντίσταση; Ξέρετε το αιτιολογικό που γράφετε μέσα; Ότι μέσα στις πάνες του λέει μετέφερε κάποια μηνύματα του ΕΑΜ-ΕΛΑΣ. Αυτά λοιπόν πρέπει να τα ξεκαθαρίσουμε είναι θλιβερά. Ξέρετε πόσους νεκρούς είχαμε από 28η Οκτωβρίου μέχρι 1η Ιουνίου; Είχαμε πενήντα έξι χιλιάδες εκατόν εξήντα ένα νεκρούς. 
Ξέρετε πόσους νεκρούς είχαμε στον εσωτερικό πόλεμο, που προκάλεσε το ΕΑΜ-ΕΛΑΣ; Εξήντα πέντε χιλιάδες.
Κύριε Υπουργέ, θα κλείσω με μία φράση και να την ακούσετε και εσείς, κύριε Πρόεδρε ...
ΠΡΟΕΔΡΕΥΩΝ (Κωνσταντίνος Γείτονας): Τι άλλο να ακούσω τώρα; Δυσκολεύομαι πράγματι να σας παρακολουθήσω...
ΓΕΩΡΓΙΟΣ ΚΑΡΑΤΖΑΦΕΡΗΣ: Επιτέλους, πρέπει να μάθουμε πόσους Έλληνες και πόσους Γερμανούς σκότωσε ο ΕΑΜ-ΕΛΑΣ. Δεν το λέω εγώ, το είπε ο Γεώργιος Παπανδρέου σε αυτήν την Αίθουσα πριν από σαράντα χρόνια.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, οι κυβερνήσεις του ΠΑΣΟΚ αισθάνονται περήφανες, γιατί με τις ρυθμίσεις αυτές, που έκαναν, αποκατέστησαν μία ιστορική αδικία και απέδωσαν στους ανθρώπους αυτούς, οι οποίοι αγωνίστηκαν εναντίον των κατακτητών, ό,τι η πολιτεία όφειλε να αποδώσει. Υπάρχουν θέματα τα οποία μπορεί να τα κρίνει η ιστορία και έχουν ιστορικό ενδιαφέρον. 
Όμως εμείς πιστεύουμε ότι πράξαμε το σωστό. Βεβαίως, έκανα μία ειδική αναφορά για το μέσο όρο ηλικίας και γι' αυτό νομίζω ότι αυτό το στοιχείο είναι κρίσιμο. Όταν ο μέσος όρος ηλικίας είναι τα ογδόντα έτη, νομίζω ότι μπορούν να εξαχθούν ασφαλή συμπεράσματα για την ηλικία των ανθρώπων εκείνων που λαμβάνουν σύνταξη εξαιτίας της αντιστασιακής τους δράσης ή της αναπηρίας που υπέστησαν εξαιτίας της αντιστασιακής τους δράσης.
Εν πάση περιπτώσει, νομίζω ότι με τον καλύτερο δυνατό τρόπο αντιμετωπίστηκε ένα θέμα, το οποίο ήταν εκκρεμές για πολλές δεκαετίες και επαναλαμβάνω ότι οι κυβερνήσεις οι δικές μας είναι περήφανες γι' αυτό.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η με αριθμό 24/23-11-2001 επερώτηση των Βουλευτών του Συνασπισμού της Αριστεράς και της Προόδου κ.κ. Ασημίνας Ξηροτύρη-Αικατερινάρη, Γεωργίου Αμπατζόγλου, Μαρίας Δαμανάκη, Παναγιώτη Λαφαζάνη, Φώτη Κουβέλη και Νικολάου Κωνσταντόπουλου προς τους Υπουργούς Περιβάλλοντος, Χωροταξίας και Δημοσίων Έργων, Εθνικής Οικονομίας και Οικονομικών, Μεταφορών και Επικοινωνιών, σχετικά με τα δημόσια έργα.
Για τη σημερινή συζήτηση ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Α΄ Αθηνών κ. Γεώργιος Αλογοσκούφης.
Το λόγο έχει η πρώτη των επερωτώντων κα Ασημίνα Ξηροτύρη-Αικατερινάρη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Είναι προφανές ότι τη δεκαετία που διανύουμε, τα δημόσια έργα ενταγμένα σε ένα σύνολο δράσεων της Ευρωπαϊκής Ένωσης ως προγράμματα του Κοινοτικού Πλαισίου Στήριξης για την ανάπτυξη των υποδομών των ασθενέστερων οικονομικά χωρών της Κοινότητας αποτελούν τον κεντρικό πυρήνα της αναπτυξιακής προσπάθειας της χώρας μας, χωρίς όμως τα αναμενόμενα αποτελέσματα.
Η χώρα μας αδυνατεί να ανταποκριθεί αποτελεσματικά στις επιταγές των καιρών και επί μία δεκαπενταετία περίπου κινείται με χαμηλούς ρυθμούς παραγωγικότητας, με μεγάλες υπερβάσεις κόστους, ενώ παράλληλα δεν επιτυγχάνεται η ισόρροπη ανάπτυξη της χώρας, η βελτίωση της ποιότητας ζωής και η τόνωση της απασχόλησης, παρά το μέγεθος των προγραμμάτων και τους μεγάλου ύψους πόρους οι οποίοι εισρέουν στη χώρα μας για την υλοποίηση αυτών των προγραμμάτων.
Ο Συνασπισμός έχει επανειλημμένα επισημάνει τα νοσηρά φαινόμενα που παρατηρούνται στο σύστημα παραγωγής των δημοσίων έργων, όπως χαμηλή ποιότητα μελετών και κατασκευών, κακοτεχνίες, παρατυπίες, αναθέσεις έργων και μελετών, υπέρογκες υπερβάσεις, απαράδεκτες καθυστερήσεις, διαπλοκή και άλλα φαινόμενα που τα τελευταία χρόνια έχουν πάρει μεγάλες διαστάσεις.
Ιδιαίτερα όμως εμείς επικεντρώνουμε την κριτική μας στις βασικές αιτίες που παράγουν αυτήν την κρίση: την έλλειψη δημοκρατικού σχεδιασμού και αντίστοιχης ιεράρχησης των πόρων και το φαύλο κύκλο της αποδυνάμωσης, σχεδόν διάλυσης, και μη αποκεντρωμένης λειτουργίας της Δημόσιας Διοίκησης, που οδηγείται έτσι σε μειωμένη παραγωγικότητα και ικανότητα για να δικαιολογηθεί εν τέλει ο παραμερισμός της και η ανάδειξη ως κυρίαρχων των ιδιωτικών συστημάτων διαχείρισης των έργων. Αργά ή γρήγορα -και εμείς θέλουμε γρήγορα- να καταλάβετε, όπως τελικά και οι άλλες χώρες της Ευρώπης το έχουν καταλάβει, ότι στους περισσότερους τομείς και πολύ περισσότερο στην παραγωγή των δημοσίων έργων η Δημόσια Διοίκηση πρέπει να είναι ικανή και αξιόπιστη, για να σχεδιάζει και να προγραμματίζει δημοκρατικά και επιστημονικά, να αναθέτει την υλοποίηση του σχεδιασμού της με συγκεκριμένες και τυποποιημένες διαδικασίες, να μην επιτρέπει να κάνουν οι υπόλοιποι εμπλεκόμενοι φορείς αυτό που θέλουν ή αυτό που τους συμφέρει, αλλά να καθοδηγεί και να ελέγχει την κατάσταση με συγκεκριμένους κανόνες και με διαφάνεια στους χειρισμούς της. 
Μετά από αυτά να δούμε η Δημόσια Διοίκηση στα δημόσια έργα και οι τεχνικές υπηρεσίες είναι έτοιμες γι' αυτόν το ρόλο; Η αλλαγή της διοικητικής διάρθρωσης της χώρας με τη θεσμοθέτηση της περιφέρειας και η προοπτική κατανομής του μεγαλύτερου μέρους των κονδυλίων του Γ΄ Κοινοτικού Πλαισίου Στήριξης στην περιφέρεια επιβάλλουν νέες δομές, ώστε να αποτραπεί το φαινόμενο της παραγωγής του πελατειακού συστήματος, του παραγοντισμού, καθώς και της δημιουργίας τοπικών διαπλεκόμενων συμφερόντων. Σ' αυτή την κατεύθυνση η αποκέντρωση δεν νοείται ως απλή μεταβίβαση αρμοδιοτήτων και πόρων, αλλά ως η μεταφορά πολιτικής και οικονομικής εξουσίας, που απαιτεί την εισαγωγή σύγχρονων και λειτουργικών διοικητικών σχημάτων.
Σήμερα όμως η κατάσταση είναι ιδιαίτερα ανησυχητική. Δεν υπάρχουν αυτές οι δομές στις περιφερειακές και νομαρχιακές υπηρεσίες, παραμένουν στα παλιά πρότυπα και πολύ περισσότερο σήμερα βιώνουμε μία άλλη αντίφαση, μία επανασυγκέντρωση με το διαχειριστικό πρόγραμμα του ΥΠΕΘΟ για το Γ΄ Κοινοτικό Πλαίσιο Στήριξης, που αναλογίζεται κανείς πώς είναι δυνατόν αυτό το 80% των πόρων να πάει πραγματικά στην περιφέρεια και να αποδώσει. 
Αναφερόμαστε χαρακτηριστικά σε πολύ σημαντικές παραλείψεις που έχετε κάνει. Απαξιώνεται το προσωπικό της διοίκησης. Επιπλέουν, μη ικανά στελέχη με κομματικά κριτήρια. Αποθαρρύνονται οι ευσυνείδητοι. Υπάρχει παντελής έλλειψη κινήτρων για την προσέλκυση ειδικών επιστημόνων. Υπάρχει παντελής έλλειψη επιμόρφωσης. Απαξιώνονται οι υπηρεσίες, με τη συνεχιζόμενη αναχρονιστική οργάνωση καθηλωμένη στα πρότυπα της δεκαετίας του 1970, με την έλλειψη μέσων και το δυσμενές περιβάλλον εργασίας, με την περιθωριοποίηση και γραφειοκρατικοποίηση, με περιορισμό του αντικειμένου σε ελέγχους μόνο και επιθεωρήσεις και όχι δημιουργική απασχόληση με αυτό καθαυτό το αντικείμενο.
Κύριε Πρόεδρε, έχετε κάνει στα δημόσια έργα, κύριε Υπουργέ και εσείς επίσης. Σας καλώ να σκεφθείτε: το στελεχιακό δυναμικό των τεχνικών υπηρεσιών δεν μπορεί να προοδεύσει και να γίνει αυτός ένας project manager για τα δημόσια έργα; Εγώ πιστεύω βαθύτατα ότι μπορεί να το κάνει. Τις εγκαταλείψατε όμως τις υπηρεσίες και έτσι δημιουργήσατε τις ανώνυμες εταιρείες, που έφθασαν να διαχειρίζονται εν λευκώ δημόσιες υποθέσεις και χρήματα χωρίς να υπόκεινται στο καθεστώς και στις δικλείδες της Δημόσιας Διοίκησης. Χρησιμοποιείτε το επιχείρημα ότι όλες αυτές οι ανώνυμες εταιρείες ανήκουν στο δημόσιο. Όμως τελικά ανήκουν σε έναν Υπουργό, αφού αυτός διορίζει το διοικητικό συμβούλιο, δηλαδή αυτός είναι ο ιδιοκτήτης της εταιρείας, χωρίς ωστόσο και να λαμβάνει κανένα από τα ρίσκα των εταιρειών, όπως αναλαμβάνουν οι επιχειρηματίες, σε περίπτωση λανθασμένης διαχείρισης. Έτσι μη μας κατηγορείτε ότι εμείς σας καταγγέλλουμε για τις μεγάλες καθυστερήσεις, για τις υπερβάσεις κόστους, για τις κομματικές παρεμβάσεις. Όπως είπα πριν, είσθε γνώστης της Δημόσιας Διοίκησης και των δυσλειτουργιών της. Προχωρήστε, λοιπόν, όσο δεν είναι αργά, στη θεσμική αναβάθμιση των δημόσιων τεχνικών υπηρεσιών.
Πώς πάει σήμερα η διαχείριση των έργων, η ανάθεση και η επίβλεψη, όπως και η πολιτική απέναντι στις κατασκευαστικές επιχειρήσεις: 
Οι νομοθετικές παρεμβάσεις για μας, αντί να ενισχύουν και να εκσυγχρονίζουν ταυτόχρονα το ικανοποιητικό θεσμικό πλαίσιο που έθετε ο νόμος 1418/84, έχουν λανθασμένη ιεράρχηση και προσανατολισμό. Είναι αποσπασματικές και χωρίς προοπτική. Χαρακτηρίζονται από αντιφατικότητα και αοριστία, αφήνουν περιθώρια αυθαιρεσιών και οδηγούν εν τέλει στην συσσώρευση προβλημάτων αντί να τα επιλύουν. Χαρακτηριστικό παράδειγμα των παραπάνω είναι η προσπάθεια αντιμετώπισης των μεγάλων εκπτώσεων με τη θεσμοθέτηση αρχικά της λανθασμένης διαδικασίας της αντιλόγισης των προσφορών και στη συνέχεια τη θέσπιση του συστήματος ανάδειξης μέσω του μαθηματικού τύπου, που είχε ως αποτέλεσμα τη βιομηχανία υποβολής φιλικών προσφορών, τις συντεταγμένες προσυνεννοήσεις και ουσιαστικά οδήγησε στο μηδενισμό των εκπτώσεων.
Ο Συνασπισμός προτείνει την κατάργηση του συστήματος ανάδειξης μειοδότη μέσω μαθηματικού τύπου και την ανάθεση του έργου με ανοικτή διαδικασία στον τελευταίο μειοδότη με παράλληλη αυστηρή εφαρμογή όλων των ασφαλιστικών δικλείδων της νομοθεσίας. Επίσης προτείνει την πραγματική εξυγίανση του χώρου των κατασκευαστικών εταιρειών με αυστηρή και αντικειμενική κατάρτιση, αλλά και χρήση του μητρώου των κατασκευαστικών εταιρειών. Σε αντίθεση ο ν. 2940 που ψηφίστηκε πρόσφατα, παρά τις έντονες αντιδράσεις όλων των κομμάτων της Αντιπολίτευσης, έχει δημιουργήσει σοβαρότατα προβλήματα στην υλοποίηση λόγω της προχειρότητάς του και η έκδοση συνεχών ερμηνευτικών εγκυκλίων περιπλέκει και καθυστερεί τα πράγματα, όπως και τα αποτελέσματα των δημοπρασιών.
Το σοβαρότατο όμως πρόβλημα είναι η αβεβαιότητα και ο αναβρασμός στις μικρές και μεσαίες επιχειρήσεις, που οδηγούνται στην εξαφάνιση ή στην απορρόφησή τους από τις ελάχιστα μεγάλες που θα κυριαρχήσουν πλήρως με όλες τις αρνητικές ολιγοπωλιακές καταστάσεις για το χώρο των δημοσίων έργων. Φροντίσατε βέβαια με τον ίδιο νόμο να διασφαλίσετε τάχα τα συμφέροντα των μικρομεσαίων ως υπεργολάβων -αυτοί θα βγάλουν τελικά το φίδι από την τρύπα- στους λιγοστούς μεγάλους ομίλους, στους οποίους μάλιστα δώσατε και τη δυνατότητα μέχρι 70% να δημοπρατούν τα έργα του δημοσίου. Αυτήν τη στιγμή έχουν συσσωρευθεί στους μεγάλους κατασκευαστικούς ομίλους έργα της τάξεως των 2 τρισεκατομμυρίων και αναμένεται από αυτούς -γιατί δεν μπορούν να τα βγάλουν πέρα- να προστρέξουν οι υπεργολάβοι ή οι συγχωνευόμενοι για την εκτέλεση των ήδη εκτελούμενων έργων και αυτών που θα μας έρθουν για τα Ολυμπιακά και για το Γ΄ Κοινοτικό Πλαίσιο Στήριξης. Οι μικρομεσαίες όμως επιχειρήσεις, από ό,τι πληφορούμαστε, όχι μόνο αντιστέκονται σε αυτού του είδους την ισοπέδωση και την υποβάθμιση, αλλά έχουν προσφύγει στο Συμβούλιο Επικρατείας.
Περιμένουμε να μας απαντήσετε υπεύθυνα πώς διαμορφώνεται μέχρι σήμερα η κατάσταση και πολύ φοβάμαι πως, αντί να άρετε ένα μέρος των ανησυχιών μας, θα αναγνωρίσετε και την κρισιμότητα αυτής της κατάστασης. Σε αυτό το χαώδες περιβάλλον η Κυβέρνηση έχει το κουράγιο να παρουσιάζει ως πανάκεια, ιδιαίτερα για τα μεγάλα έργα, το σύστημα της ενίσχυσης της δημόσιας δαπάνης με ιδιωτικούς πόρους, δηλαδή με τις συμβάσεις παραχώρησης. Προβάλλεται μάλιστα...
ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, να σας ζητήσω συγγνώμη, για μισού λεπτού διακοπή. 
Επειδή είναι τα παιδιά εδώ στα Θεωρεία και για να μην τα κρατάμε μέχρι το τέλος της ομιλίας σας. Έχω την τιμή να ανακοινώσω στο Σώμα ότι από τα άνω βόρεια θεωρεία της Βουλής παρακολουθούν τη συνεδρίασή μας, αφού ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 χρόνια από την ελληνική επανάσταση", είκοσι επτά μαθητές και μαθήτριες και τέσσερις συνοδοί καθηγητές από το Γυμνάσιο μέσης εκπαίδευσης της ρώσικης πρεσβείας στην Ελλάδα.
Η Βουλή τους καλωσορίζει.
(Χειροκροτήματα από όλες τις πτέρυγες)
Συγγνώμη, κυρία συνάδελφε, και θα σας κρατήσω το χρόνο.
Παρακαλώ, συνεχίστε.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
Εμείς διατηρούμε εντονότατες επιφυλάξεις για πολλούς λόγους, γι αυτές τις συμβάσεις αφού και η εμπειρία των μέχρι τώρα συμβάσεων παραχώρησης έδειξε ότι οι ολιγάριθμοι ισχυροί όμιλοι που συμμετέχουν στους διαγωνισμούς είναι λίγοι και κατ΄αρχήν δεν υπάρχει ανταγωνισμός, ασκούν στη συνέχεια ιδιαίτερες οικονομικοπολιτικές διαπλοκές και η ύπαρξη ασαφειών και αδυναμιών στις πολυδαίδαλες συμβάσεις μετατοπίζει συνεχώς το πεδίο από το τεχνικό αντικείμενο στα ενδιαφέροντα του χρηματοπιστωτικού κατεστημένου με ουσιαστικά χαμένο το ελληνικό δημόσιο. Παρ΄όλα αυτά ήδη από το 3,175 τρισεκατομμύρια δραχμές του ΠΕΠ του ΥΠΕΧΩΔΕ το 1,100 τροσεκατομμύρια, το 1/3 δηλαδή θα αποτελέσει την ιδιωτική συμμετοχή με τη μορφή κυρίως των συγχρηματοδοτήσεων ή των αυτοχρηματοδοτήσεων.
Ήδη πέντε τέτοιες προκηρύξεις έχουν γίνει, εκδηλώθηκε ενδιαφέρον, αλλά η διαδικασία είναι ακόμα στην αρχή. Ακόμα όμως και αν συμφωνήσουμε με αυτήν τη μέθοδο που επιλέγετε σήμερα ως Κυβέρνηση για την κατασκευή των έργων είναι προφανές ότι και εδώ η Δημόσια Διοίκηση θα πρέπει να παίξει καθοριστικό ρόλο στον αρχικό σχεδιασμό, να προδιαγράφει επακριβώς το περιεχόμενο και την ποιότητα του έργου, να διασφαλίζει την ποιότητα των παρεχόμενων υπηρεσιών κατά τη διαχείριση και εκμετάλλευση, την ορθολογική τιμολογιακή πολιτική και την ποιοτική λειτουργία του έργου, όταν μεταφερθεί στο δημόσιο. 
Κλείνοντας το κεφάλαιο αυτό, θα θέλαμε να σας επισημάνουμε για μια ακόμη φορά την ανυπαρξία ενός αξιόπιστου συστήματος κοστολόγησης των έργων και να σας καλέσουμε να μας πείτε με σαφήνεια, τι θα κάνετε γι' αυτό στο συντομότερο δυνατό χρόνο. Διαφορετικά, χαμηλές μέχρι μηδενισμού εκπτώσεις, ασαφείς συμβάσεις και αναξιόπιστη μη ορθολογική και σύγχρονη κοστολόγηση των έργων, θα τινάξουν το σύστημα των δημοσίων έργων στον αέρα. 
Ως προς το πολύ μεγάλο θέμα της έλλειψης ενός εθνικού συστήματος προδιαγραφών και ελέγχου της ποιότητας των έργων και τα μεγάλα προβλήματα που αντιμετωπίζει αυτό το παλαιό, αλλά πολύ καλό σύστημα και δίκτυο των εργαστηρίων του ΥΠΕΧΩΔΕ, το περιφερειακό δίκτυο, το οποίο τώρα οδηγείται σχεδόν στο κλείσιμο, θα ήθελα να πω τα εξής. 
Τα τελευταία χρόνια εντείνονται τα μεγάλα προβλήματα της χώρας μας για την οργάνωση και τη λειτουργία ενός ολοκληρωμένου εθνικού συστήματος προδιαγραφών, πιστοποίησης και ελέγχου ποιότητας των προϊόντων, των υλικών και των κατασκευών, παρ΄ όλο που από πλευράς Ευρωπαϊκής Ένωσης έχει παραχθεί τεράστιο έργο προδιαγραφών, οδηγιών και ευρωκωδίκων και οι πιέσεις και οι ρήτρες προς τη χώρα μας είναι ασφυκτικές. 
Συγκεκριμένα μετά από μεγάλη καθυστέρηση και πολλές παλινωδίες συστήθηκε στο ΥΠΕΧΩΔΕ η γενική διεύθυνση ποιότητος, πολλά υποσχόμενη ως προς τους σκοπούς της. Εμείς, όμως, λέμε ότι υπολειτουργεί, δεν έχει συνδεθεί ουσιαστικά με τους άλλους φορείς, που συντάσσουν προδιαγραφές-κανονισμούς δεν έχει συνδεθεί με το κεντρικό εργαστήριο δημοσίων έργων, δεν έχει συνδεθεί με τα περιφερειακά και άλλα εργαστήρια. 
Αυτό πρόσφατα και ο ίδιος ο Πρωθυπουργός το έχει επισημάνει και σας έχει καλέσει να προχωρήσετε στην ενίσχυση και οργανική σύνδεση της Γενικής Διεύθυνσης ποιότητας. Πώς όμως θα προχωρήσετε; Το κεντρικό εργαστήριο δεν έχει λύσει το κτιριακό του πρόβλημα, ενώ τα περιφερειακά εργαστήρια του ΥΠΕΧΩΔΕ έχουν ενταχθεί στην περιφέρεια, είναι εκτός ενός ενιαίου θεσμικού πλαισίου στα θέματα της ποιότητας και του ελέγχου των έργων και από την άλλη πλευρά δεν έχουν τίποτα στον προϋπολογισμό τους, έστω και στοιχειωδώς να λειτουργήσουν, πόσο μάλλον να επιτελέσουν ένα μεγάλο έργο. 
Μια οργανωμένη διοίκηση και στα θέματα διαχείρισης της ποιότητας είναι απαραίτητη γιατί αποτελεί κορμό της διαπαιδαγώγησης στην ποιότητα και της πρόληψης των κακοτεχνιών. Εσείς, όμως, αποφασίσατε να την υποβαθμίσετε αυτή τη διαδικασία και να αναθέσετε τον εκ των υστέρων έλεγχο στα ιδιωτικά σχήματα, με τον ΕΣΠΕΛ της περασμένης περιόδου με αμοιβή 1,5 δισεκατομμύριο και τώρα με αμοιβή 3,25 εκατομμύρια και μάλιστα σε ιταλική εταιρεία. 
Να δούμε τώρα πολύ σύντομα, γιατί δεν έχω πολύ χρόνο, πώς πάει η διαχείριση και η πορεία του Γ΄ Κοινοτικού Πλαισίου Στήριξης. Είναι γνωστές οι ενστάσεις μας για το ιδιαίτερα συγκεντρωτικό σχήμα σχεδιασμού και υλοποίησης των προγραμμάτων του Γ΄ Κοινοτικού Πλαισίου Στήριξης. Τουλάχιστον θα περίμενε κανείς αποτελεσματικότητα και επιτάχυνση, αφού όλα γίνονται από συγκεντρωτικούς μηχανισμούς σε βάρος του δημοκρατικού προγραμματισμού. Το αντίθετο όμως συμβαίνει. Καθυστέρηση δύο ετών στην ένταξη των έργων, σύγχυση στους εμπλεκόμενους φορείς, με αδυναμία στη συνέχεια να προετοιμάσουν τα νέα έργα για τελική ένταξη -τη λεγόμενη ωρίμανση- και δράση στην περιφέρεια. Έτσι το πολυδιαφημιζόμενο πρόγραμμα με πόρους κατά 80% στην περιφέρεια θα χάσει και άλλα πολύτιμα χρόνια για να αποδείξουν οι φορείς υλοποίησης την ετοιμότητα των έργων σε μια κυβερνητική μηχανή που θα συνθλίβεται στη δίνη και στον εφιάλτη περαίωσης και αποπληρωμής των έργων των Ολυμπιακών Αγώνων. 
Ας δούμε τα χαρακτηριστικά του επιχειρησιακού προγράμματος του ΥΠΕΧΩΔΕ. Συνολικό ύψος 3,175 τρισεκατομμύρια, 1/3 περίπου εθνικοί πόροι, 1/3 κοινοτικοί και 1/3 ιδιωτικοί. Κύρια κατεύθυνση οι μεγάλοι οδικοί άξονες, ΠΑΘΕ, Εγνατία Οδός, Ιόνιος Αττική Οδός, σύνδεση ΠΑΘΕ-Εγνατίας, επίσης μετρό Αθήνας και Θεσσαλονίκης, προβληματικό το τελευταίο πλέον, τα περισσότερα των οποίων είναι συνεχιζόμενα έργα, που θα υλοποιηθούν από εθνικούς και κοινοτικούς πόρους, τα 2 τρισεκατομμύρια περίπου. Κι ένα μεγάλο μέρος αυτών με τη συμμετοχή ιδιωτών μέσω των γνωστών, αλλά ελλειμματικών διαδικασιών των συμβάσεων παραχώρησης. Ελάχιστοι πόροι κατευθύνονται στα λιμάνια, στα απαραίτητα έργα αστικής ανάπλασης, αφού τα μετρό παίρνουν τη μερίδα του λέοντος της περιβαλλοντικής προστασίας, παρά τα πρόστιμα της Ευρωπαϊκής Ένωσης για σωρεία παραβιάσεων, ενώ το ΥΠΕΧΩΔΕ εγκατέλειψε πλέον τα προγράμματα των εγγειοβελτιωτικών έργων, όπως και άλλων δράσεων που απαιτούν εθνικούς πόρους.
Όσον αφορά τα ολυμπιακά έργα ευθύνης του ΥΠΕΧΩΔΕ, δεν χρειάζεται να πει κανείς πολλά, παρά αν δει τους ίδιους τους πίνακες και τα χρονοδιαγράμματα των έργων, τα οποία παρά τον εξαιρετικά ελλιπή τρόπο σύνταξής τους, εύκολα μπορεί να διαπιστώσει κανείς ότι τα περισσότερα έργα είτε βρίσκονται στη φάση της δημοπράτησης είτε στην καλύτερη περίπτωση στη φάση έγκρισης των αποτελεσμάτων της δημοπράτησης από το Ελεγκτικό Συμβούλιο.
Θα αναφερθώ πολύ επιγραμματικά στα έργα Εγνατία και ΠΑΘΕ. Τη σημασία τους τη γνωρίζετε. Αυτά τα δύο έργα έχουν αποκτήσει ένα διοικητικό και διαχειριστικό σχήμα. Η μεν Εγνατία Οδός με ανώνυμη εταιρεία και τους μάνατζερς, ο δε ΠΑΘΕ με την ΕΥΔΕ και project manager. Κάπου μετά από πολλές παλινδρομίες αυτό το σύστημα έχει ισορροπήσει και ισορρόπησε περισσότερο, κύριε Υπουργέ, γιατί αξιοποιήθηκαν στελέχη του δημόσιου τομέα. Αυτά έδωσαν τη λύση. Αποδυναμώθηκαν όμως παντελώς οι περιφερειακές υπηρεσίες δημοσίων έργων. Έχουν, λοιπόν, η Εγνατία Οδός και ο ΠΑΘΕ σήμερα οριοθετήσει το διοικητικό τους σχήμα και έχουν σχεδόν, με καλή θα έλεγα προσέγγιση, καταγράψει τις ανάγκες τους, τα χρονοδιαγράμματα και τους πόρους. Χρειάζεται, λοιπόν, εξασφάλιση των πόρων για την Εγνατία Οδό σε μια σειρά μικρά τμήματα, αλλά ουσιαστικά, όπως το πέρασμα του Νέστου, η προσαρμογή σε αυτοκινητόδρομο του τμήματος Μέστη-Μάκρη, η αναβάθμιση της παραλιακής Στρυμόνα Περάμου, η εξασφάλιση του κόστους του τμήματος Παναγιά-Γρεβενά, του περάσματος δηλαδή της καφέ αρκούδας και βέβαια η εξασφάλιση της χρηματοδότησης των κάθετων αξόνων. 
Για τον ΠΑΘΕ θέλουμε να σημειώσουμε δύο πολύ βασικά πράγματα. Έχετε εγκαταλείψει εντελώς το τμήμα για την αναβάθμιση του πετάλου του Μαλιακού Κόλπου, μετά την αποτυχία για την οποία όλοι σας λέγαμε, της ζεύξης του Μαλιακού. Αυτήν τη στιγμή μόνο μια αναγνωριστική μελέτη γίνεται, καμία απόφαση δεν διαφαίνεται. Μέχρι το 2010 δεν φαίνεται να υλοποιείται τίποτα, αλλά ούτε και μας λέτε τι θα κάνετε μέχρι τότε για ένα τμήμα, που πραγματικά σήμερα δυστυχώς έχει το μεγαλύτερο ποσοστό θανατηφόρων ατυχημάτων. 
Για το Εθνικό Κτηματολόγιο. Είναι προφανές ότι συμφωνούμε τελικά όλοι ότι πρόκειται για ένα έργο ύψιστης προτεραιότητας της ελληνικής πολιτικής για ανάπτυξη, που όμως κατασπαταλήθηκε το μεγαλύτερο μέρος των χρημάτων του μόλις για το 21% του έργου. Το έργο χαρακτηρίζεται σήμερα από την προχειρότητα και τον ατελή σχεδιασμό της αρχικής πρότασης προς την ευρωπαϊκή επιτροπή, από την ανορθολογική και κακή διαχείριση με μεγάλη ευθύνη της Κυβέρνησης και του ΥΠΕΧΩΔΕ ειδικότερα, για επιλογές που αμφισβητούν την ορθή χρήση των πόρων. Άμεσο αποτέλεσμα η παρέμβαση της Κομισιόν, η οποία τελικά ζητά τα 19,5 δισεκατομμύρια και εξ αυτών μάλιστα τα 11,9 όπως η ίδια η κα Παπανδρέου ανακοίνωσε προχθές, η οποία βέβαια δεν απολογείται για το παρελθόν του προκατόχου της. 
Η Κυβέρνηση, όπως επανειλημμένα τονίζουμε, πρέπει άμεσα να προβεί στις αναγκαίες ρυθμίσεις. Το έργο πρέπει να γίνει ακόμη και αν απαιτηθούν εθνικοί πόροι. Απαιτούνται ριζικές αλλαγές και όχι μόνο αλλαγή των προσώπων με το χαρακτηριστικό των φιλικών τους σχέσεων με την Ευρωπαϊκή Ένωση. Καλό είναι κι αυτό, αλλά χρειάζονται και οι ουσιαστικές αλλαγές, όπως ο επανασχεδιασμός του έργου, σύμφωνα με τις βασικές επιλογές κοινής αποδοχής και με γνώμονα το εφικτό του κόστους και του εύλογου του χρόνου ολοκλήρωσης. Η αναθεώρηση των διατάξεων των σχετικών νόμων, ώστε τα θέματα να αντιμετωπίζονται με το σεβασμό των αρχών του δικαίου και υπό το πρίσμα της συνολικής θεώρησης. Διαχωρισμό των προγραμμάτων του Β΄ Κοινοτικού Πλαισίου Στήριξης από εκείνα του Γ΄ Κοινοτικού Πλαισίου Στήριξης. Σύνταξη αξιόπιστης χρηματοοικονομικής μελέτης, αναδιοργάνωση του ΟΚΧΕ και της Κτηματολόγιο Α.Ε. με σαφή καθορισμό των αρμοδιοτήτων των ευθυνών τους. Αποσαφήνιση του διοικητικού πλαισίου του ρόλου του συμβούλου διαχείρισης. Είναι προφανές ότι σε αυτές τις αλλαγές που πάτε να κάνετε τώρα θα υπάρξουν και χρονικές καθυστερήσεις και αντιδράσεις των θιγόμενων συμφερόντων. Μη μείνετε μόνο στο επίπεδο των αλλαγών. Το έργο του διοικητικού συμβουλίου είναι δύσκολο, έχει πολλή δουλειά και το σπουδαιότερο πρέπει να αποκαταστήσει τη συνεργασία με την Ευρωπαϊκή Ένωση, να επιτευχθεί η διακομματική συναίνεση και επιτέλους η κυβερνητική στήριξη για το συντονισμό ενός μεγάλου αριθμού Υπουργείων και οργανισμών.
΄Οσον αφορά τη σύνθεση του νέου διοικητικού συμβουλίου φαίνεται ότι πείθει για την αξιοκρατική επιλογή των μελών του, καλύπτουν όμως το νομικό μέρος, έχει κενά ως προς τα θέματα της πληροφορικής και στη γνώση του αντικειμένου. 
Στα υπόλοιπα θέματα θα συνεχίσουν οι συνάδελφοί μου από το Συνασπισμό, θα ήθελα και πάλι να κάνω την έκκληση όσο δεν είναι αργά στο να πάμε σε ένα σύστημα πρώτα και κύρια ενίσχυσης της Δημόσιας Διοίκησης, αποσαφήνισης του θεσμικού μας πλαισίου, ενίσχυσης των θεσμών του δημοκρατικού προβληματισμού και της υλοποίησης των έργων, εκεί όπου υπάρχει ανάγκη και εκείνο το οποίο θα σας παρακαλέσω, κύριοι υπεύθυνοι της Κυβέρνησης, είναι να δείτε με πάρα πολύ προσοχή το μεγάλο πρόβλημα που θα έχει η περιφέρεια να απορροφήσει τους πόρους. Θα έλθει το 2004 δεν θα έχετε καταφέρει να εντάξετε τα έργα στην Περιφέρεια και η οποία κινδυνεύει και πάλι να χάσει το μεγάλο τρένο της ανάπτυξης που είναι το Γ΄ Κοινοτικό Πλαίσιο Στήριξης. Σε αυτά τα θέματα κατά κύριο λόγο πρέπει να μας απαντήσετε για να μας δώσετε την υπόσχεσή σας ότι θα διασφαλίσετε αυτές τις διαδικασίες, ούτως ώστε να αποδώσουν επιτέλους για τους εργαζόμενους, για το λαό της χώρας μας, για την ισόρροπη ανάπτυξη για την ποιότητα της ζωής του, για την περιβαλλοντική προστασία. Δεν έχουν αποδώσει μέχρι τώρα τα δημόσια έργα σε αυτήν την κατεύθυνση. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. 
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, η διαχείριση των υδάτινων πόρων καθώς και των στερεών αποβλήτων αποτελούν παγκόσμια προβλήματα, αποτελούν τα προβλήματα που κληροδοτήσαμε στον 21ο αιώνα. 
Πρόβλημα δεν αποτελεί η ύπαρξη νερού εν γένει, αφού υπάρχουν τεράστιες ποσότητες αλμυρών νερών, αλλά η ύπαρξη επαρκών ποσοτήτων και αποδεκτής ποιότητας γλυκού νερού και μάλιστα στις περιοχές που είναι αναγκαίος ο φυσικός αυτός πόρος. Η γεωγραφική ανισοκατανομή στην Ελλάδα των υδατικών πόρων και η ανύπαρκτη ή προβληματική μέχρι σήμερα διαχείρισή τους, καθιστά το πρόβλημα αυτό πρόβλημα εθνικής σημασίας. 
Η μέση ετήσια ποσότητα βροχοπτώσεων ανέρχεται σε 115 δισεκατομμύρια κυβικά μέτρα στη χώρα. Η μισή ποσότητα χάνεται λόγω εξάτμισης και διαπνοής. Τα ανανεώσιμα αποθέματα γλυκού νερού που ανέρχονται σε εβδομήντα δύο δισεκατομμύρια κυβικά μέτρα είναι άνισα κατανεμημένα στο σύνολο της χώρας και αυτό οφείλεται στο ότι η βροχόπτωση κυμαίνεται από 368 mm κατ' έτος στη Νάξο, 400 στην Αθήνα και 900 στην Κέρκυρα και τα Ιόνια. Από τα αποθέματα του γλυκού νερού το 85% έως 90% απαντάτε σε μορφή επιφανειακών υδάτων και το 10% έως 15% ως υπόγεια ύδατα. Το 40% του νερού άρδευσης αντλείται από υπόγειους υδροφορείς. Ο συνολικός όγκος των υδροληψιών σχεδόν διπλασιάστηκε την εικοσαετία 1980-2000 και από 5 ανήλθε σε 8,7 δισεκατομμύρια κυβικά μέτρα. Από το σύνολο των υδροληψιών το 85% προέρχεται από επιφανειακά νερά και το 87% προορίζεται για γεωργική χρήση. Και ενώ αυτό είναι το προφίλ των γλυκών νερών στη χώρα μας, των υδατίνων πόρων, εμείς μέχρι σήμερα είμαστε η χώρα που έχει το μικρότερο βαθμό αξιοποίησης των υδάτων αυτών, ο οποίος δεν υπερβαίνει το 25%.
Έτσι μεγάλα ή μικρότερα αρδευτικά έργα έχουν σταματήσει ύστερα από σχετική απόφαση του Συμβουλίου της Επικρατείας, ενώ η αντίστοιχη υπηρεσία του ΥΠΕΧΩΔΕ έχει καταργηθεί. Ειδικότερα δε το έργο του Αχελώου στο οποίο το κόμμα μας είχε αντιταχθεί στην υλοποίηση της συνολικής του μορφής, τελικά δεν προχώρησε ούτε σε μικρότερες ενδιάμεσες παρεμβάσεις ούτε στις λεγόμενες ήπιες παρεμβάσεις.
Έχουν δημοπρατηθεί τον Αύγουστο με προϋπολογισμό 7 δισεκατομμυρίων δραχμών που χρηματοδοτούνται μάλιστα από το εθνικό πρόγραμμα, τα έργα για να γεμίσει η λίμνη του Σμοκόβου, θα διοχετευθεί το νερό στην πεδιάδα και θα αρδευτούν επτά από τις διακόσιες τριάντα χιλιάδες στρέμματα του κάμπου της Καρδίτσας. Αυτά τα έργα δεν έχουν ακόμα ανατεθεί, λόγω της διαδικασίας ελέγχου από το Συμβούλιο της Επικρατείας.
Το έργο της Κάρλας έχει ενταχθεί στο Γ΄ Κοινοτικό Πλαίσιο Στήριξης με προϋπολογισμό 52 δισεκατομμύρια. Έχει ξεκινήσει από την άνοιξη του 2000, αλλά οι ρυθμοί κατασκευής έχουν επιβραδυνθεί λόγω αρχαιολογικών ευρημάτων. Τελικά το κόστος θα ανέβει στα 85 δισεκατομμύρια, από τα οποία τα αρδευτικά αντιστοιχούν στα 18 δισεκατομμύρια και για τα οποία όμως τριάντα τρία υπολειπόμενα έργα δεν έχει βρει ακόμα χρηματοδότηση. 
Σε επίκαιρη ερώτηση που καταθέσαμε το Μάρτιο για τα έργα αυτά ο Υφυπουργός Γεωργίας κ. Χατζημιχάλης μας απάντησε ότι όλα τα παραπάνω έργα προχωρούν με γοργούς ρυθμούς και μάλιστα το φράγμα του Σμόκοβου έχει κλείσει ως το τέλος του χρόνου και θα έχουν εμπλουτιστεί τα δίκτυα για την άρδευση της περιοχής Καρδίτσας.
Ποιος μπορεί σήμερα να ισχυρισθεί ότι τα όσα υποσχέθηκε ο κύριος Υφυπουργός έχουν υλοποιηθεί;
Ο τρόπος διαχείρισης των νερών μέχρι σήμερα έχει οδηγήσει στην εξής απαράδεκτη κατάσταση. Στα Μέγαρα, γεωργική περιοχή, το βάθος των γεωτρήσεων από εβδομήντα έως εκατό μέτρα το 1970, σήμερα είναι διακόσια πενήντα έως τριακόσια μέτρα. Στη γεωργική γη του Ασπροπύργου ο υδροφόρος ορίζοντας κατέρχεται είκοσι πέντε εκατοστά κάθε χρόνο, ενώ στο Μαραθώνα την τελευταία εικοσαετία κατήλθε κατά εβδομήντα έως εκατό μέτρα. 
Αποτέλεσμα αυτής της πολιτικής της εξαντλητικής διαχείρισης του υδάτινου πόρου, η εναλάτωση του υδροφόρου ορίζοντα στο Θριάσιο Πεδίο η θάλασσα έχει ανέβει κατά πέντε χιλιόμετρα και στην Ανατολική Αττική κατά δέκα χιλιόμετρα. Η υφαλμύρωση έχει εξελιχθεί σε ένα μη αναστρέψιμο φαινόμενο και δημιουργεί πλέον συνθήκες ερημοποίησης. 
Η κατάσταση αυτή δεν οφείλεται σε έλλειψη νομοθετικού πλαισίου. Αντίθετα μάλιστα στη χώρα μας ισχύει ένας καλός νόμος, ο 1739/87. Η Κυβέρνηση που τον ψήφισε δεν τον πήρε στα σοβαρά. Δεν διέθεσε κονδύλια για να γίνουν οι απαραίτητες διαχειριστικές μελέτες. Δεν στελέχωσε τα τμήματα διαχείρισης υδατικών πόρων των περιφερειών με επιστημονικό προσωπικό. Χωρίς βούληση και σχεδιασμό οδηγήθηκαν οι φορείς σε συγκρούσεις μεταξύ τους. 
Έρχεται τώρα μάλιστα και η οδηγία 60/2000 της Ευρωπαϊκής Ένωσης, που οφείλει να μεταφερθεί στην ελληνική νομοθεσία μέχρι το 2003 και θα πρέπει να έχουν καθοριστεί οι αρμοδιότητες και τα καθήκοντα των αρχών διαχείρισης καθώς και τα όρια των υδατικών διαμερισμάτων της χώρας, να καθοριστούν οι περιοχές λεκάνης απορροής των ποταμών, οι επιπτώσεις ανθρωπογενούς προέλευσης επί της καταστάσεως των υδάτων, η οικονομική ανάλυση των χρήσεων του νερού και η τιμολόγησή του.
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ ) 
Για όλα αυτά πιστεύετε ότι επαρκεί ο εναπομείνας χρόνος; Προλαβαίνουμε να ανταποκριθούμε σε κάτι που η υπόλοιπη Ευρώπη έχει κάνει εδώ και πάρα πολλά χρόνια;
Υπάρχουν φορείς στην Ελλάδα με γνώση και εμπειρία στο θέμα της διαχείρισης των υδάτινων πόρων. Εκείνο που δεν υπάρχει είναι το κεντρικό όργανο διαχείρισης και επ' αυτού καταγράφηκαν μερικές μόνο πρωτοβουλίες αποσπασματικές.
Ο κύριος Πρωθυπουργός από την αρχή του χρόνου κάλεσε τα συναρμόδια Υπουργεία και τόνισε την ανάγκη συγκρότησης του Εθνικού Φορέα Διαχείρισης Υδατικών Πόρων και τον Ιούλιο ζήτησε να προχωρήσουν άμεσα οι σχετικές ενέργειες για την εναρμόνιση της εθνικής νομοθεσίας με την ΕΟΚ. Τι απέγινε; Σε ποιο σημείο βρίσκεται η συγκρότηση του εθνικού φορέα; Το μόνο που ξέρουμε ότι υπάρχει και η μόνη δουλειά, η οποία έχει ολοκληρωθεί είναι το υδροσκόπιο.
Ο τέως Υφυπουργός ΥΠΕΧΩΔΕ, αντί για συντονισμένες ενέργειες, κυκλοφόρησε ανεπίσημα χωρίς υπουργική απόφαση διάφορα σχέδια για την οργάνωση της διαχείρισης των υδάτινων πόρων χωρίς τις δημόσιες υπηρεσίες που την ασκούν μέχρι στιγμής, χωρίς κανείς να ξέρει ποιος το συνέταξε και ποιος θα το υλοποιήσει. 
Κύριε Υπουργέ, το ΥΠΕΧΩΔΕ μέχρι σήμερα μπορεί να επαίρεται ότι είναι Υπουργείο Δημοσίων Έργων, αλλά είναι ελάχιστα Υπουργείο Χωροταξίας και καθόλου Υπουργείο Περιβάλλοντος.
Πιστεύουμε ότι θα συμφωνήσετε και εσείς πως δεν περιποιούν τιμή για τη χώρα μας οι διαπιστωμένες παραβάσεις της ευρωπαϊκής νομοθεσίας και η παραπομπή της χώρας μας στο ευρωπαϊκό δικαστήριο για περιβαλλοντικά θέματα πολλά των οποίων αφορούν τη ρύπανση και τη διαχείριση των υδάτων γλυκών και αλμυρών. Το αύριο, κύριε Υπουργέ, δεν θα σας περιμένει και δεν σας ανήκει για να το υπονομεύσετε με την πολιτική σας. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε.
Κατ' αρχάς επιτρέψτε μου να εκφράσω τη λύπη μου για την απουσία της Υπουργού στη σημερινή επερώτησή μας. Η απουσία της υποβαθμίζει απολύτως αυτήν την Αίθουσα και δυστυχώς γίνεται συστηματικά. Εκτιμώ βαθύτατα και σέβομαι την παρουσία του κυρίου Υφυπουργού. Δεν θέλω να υποβαθμίσω καθόλου την παρουσία του, αλλά είναι η δεύτερη φορά που κάνουμε επερώτηση για θέματα αρμοδιότητας ΥΠΕΧΩΔΕ και αρνούνται οι καθ' ύλην αρμόδιοι Υπουργοί να παρεβρεθούν. 
Κυρία Πρόεδρε, τα θέματα είναι πάρα πολλά. Εγώ θα ξεκινήσω με μια παρατήρηση γιατί με κατάπληξη βλέπω ότι και η προηγούμενη κυβέρνηση αλλά πολύ περισσότερο η δική σας κύριε Υφυπουργέ θριαμβολογούν για τα μεγάλα έργα και την επιτυχία τους και για το ότι άλλαξαν δήθεν το τοπίο στη χώρα μας, παραγωγικό και αναπτυξιακό.
Πιστεύω ότι δεν υπάρχει μεγαλύτερη ανακρίβεια απ' αυτή. Πακτωλός τρισεκατομμυρίων, κύριε Υφυπουργέ, για έργα, από το εξωτερικό μάλιστα. Παρά ταύτα δεν έχουμε κατορθώσει να ολοκληρώσουμε έστω έναν αυτοκινητόδρομο με ευρωπαϊκές προδιαγραφές ούτε έναν. Ακόμα και ο εθνικός δρόμος Αθήνα-Κόρινθος δεν είναι ολοκληρωμένος αυτοκινητόδρομος σύμφωνα με τις ευρωπαϊκές προδιαγραφές. Μια οδό έχουμε εμείς που συνδέει τη βόρεια με τη νότια Ελλάδα. Τεράστιες οι περιπέτειες, ανολοκλήρωτο το έργο. 
Και καλά, να πω ότι στους αυτοκινητόδρομους τα κάναμε μούσκεμα. Μήπως στο σιδηρόδρομο έχουμε προχωρήσει; Ξέρετε πού βρίσκεται, κύριε Υφυπουργέ, ο σιδηρόδρομος σε όλη την Ευρώπη; Είναι το βασικό εργαλείο μεταφοράς προσώπων και εμπορευμάτων, ακριβέστατο. Εδώ ζούμε ακόμα στον προηγούμενο αιώνα από πλευράς σιδηροδρόμου. Κάνατε υποτίθεται την ΕΡΓ-ΟΣΕ για να προωθήσει τα σιδηροδρομικά έργα. Από το 1996 δεν έχει κάνει απολύτως τίποτα και μια -μια οι συμβάσεις που έχουν γίνει αναιρούνται και ακυρώνονται. Τι θα γίνει, λοιπόν; Πού πάει αυτή η χώρα; Θα βρίσκεται συνεχώς στον πάτο της Ευρώπης; 
Θα ήθελα να πω δύο λόγια, κύριε Υφυπουργέ, για τα έργα που γίνονται με συγχρηματοδότηση ή αυτοχρηματοδότηση. Δεν θα αναφερθώ βέβαια στο Εθνικό Κτηματολόγιο, διότι εδώ πλέον έχουμε να κάνουμε με ναυάγιο, ναυάγιο που μπροστά του όλα τα πρόσφατα ναυάγια, που είδαμε στη χώρα μας, ωχριούν. Ήδη η κυρία Υπουργός συμβιβάστηκε να πληρώσει 12 δισεκατομμύρια δραχμές προκειμένου, λέγει, να γλιτώσει τα υπόλοιπα. Ποιος αναλαμβάνει την πολιτική ευθύνη, γι' αυτά τα χρήματα που από την τσέπη του ελληνικού λαού θα δώσουμε πίσω στην Κοινότητα, ενώ θα έπρεπε να τα αξιοποιήσουμε για να προχωρήσουμε το έργο; Ποιος αναλαμβάνει αυτήν την πολιτική ευθύνη;
Το αφήνω αυτό, διότι είναι το θέμα μεγάλη πληγή πράγματι για τον τόπο και θα έχει μεγάλες παρενέργειες και συνέπειες, όχι στο απώτερο, αλλά στο άμεσο μέλλον. Διότι θα πάτε σε κτηματόσημο προκειμένου να ολοκληρώσετε το Εθνικό Κτηματολόγιο και θα το πληρώνει ο ελληνικός λαός, ενώ έπρεπε να ολοκληρωθεί με κοινοτικά χρήματα και με μία εθνική συμβολή.
Θα ήθελα να σταθώ λίγο στα έργα αυτοχρηματοδότησης, συγχρηματοδότησης. Τα κύρια έργα απ' αυτά είναι το Αεροδρόμιο των Σπάτων και η Αττική Οδός. Και θα μιλήσω πολύ συγκεκριμένα.
Γνωρίζετε τη θέση μας για το Αεροδρόμιο των Σπάτων. Εμείς είχαμε αντίρρηση να κατασκευαστεί αυτό το αεροδρόμιο ειδικά στα Σπάτα. Η Ελλάδα με πολύ λιγότερα χρήματα και χωρίς μεγαλεπήβολα σχέδια θα μπορούσε να διορθώσει και να βελτιώσει το Ελληνικό και να μπορέσουμε να έχουμε ένα αξιοπρεπέστατο αεροδρόμιο στα μέτρα της χώρας μας για να κάνουμε τη δουλειά μας. Εν πάση περιπτώσει, επιλέξατε τα Σπάτα -παρ' όλο που σας είχαμε υποδείξει την Τανάγρα- με όλες τις συνέπειες που υπάρχουν. 
Θα ήθελα να κάνω όμως ορισμένα συγκεκριμένα ερωτήματα: Τι μέτρα παίρνετε, ώστε να μην καταστραφεί όλη η Ανατολική Αττική με το αεροδρόμιο αυτό; Κανένα απολύτως μέτρο. Και τι μέτρα παίρνετε για το λεγόμενο εθνικό πάρκο του Ελληνικού, όπως μας είπε ο κύριος Πρωθυπουργός; Τσιμεντοποιείται με τον προγραμματισμό. Δεν έχω χρόνο να σας αναφέρω συγκεκριμένα πράγματα. Πού πάτε, λοιπόν, την Αττική Οδό κατ' αυτόν τον τρόπο;
Δεύτερον, το αεροδρόμιο, κύριε Υπουργέ, είναι πανάκριβο. Είναι βάρος πλέον για την εθνική οικονομία, για την ανταγωνιστικότητα της χώρας και για την παραγωγικότητά μας. Είναι πανάκριβο αεροδρόμιο. Αυτές ήταν οι προβλέψεις σας; Να φτιάξετε το πιο ακριβό αεροδρόμιο σε όλη τη Μεσόγειο; Πήρατε κάποια μέτρα, είναι όμως ημίμετρα. Δεν μπορούν να λύσουν το πρόβλημα. Και να μας πείτε τι θα κάνετε, ώστε να είναι τουλάχιστον το Αεροδρόμιο των Σπάτων ίσων προδιαγραφών με τα διπλανά αεροδρόμια των άλλων χωρών. Και θέλω μία απάντηση πολύ συγκεκριμένη. 
Τρίτον, το αεροδρόμιο αυτό είναι ζημιογόνο. Για τα επόμενα χρόνια θα έχει μεγάλες ζημίες. Βέβαιες ζημίες. Προδιαγεγραμμένες ζημίες. Ποιος θα τις πληρώσει αυτές; Κάνατε μία νέα προβληματική επιχείρηση, την οποίαν πλήρωσε πανάκριβα ο ελληνικός λαός και θα τη χρηματοδοτεί επί χρόνια;
Τέταρτον, η HOCHTIEF σας εγείρει μεγάλα προβλήματα, διότι δεν μπορείτε να αποπληρώσετε κανονικά και τα δάνεια και συστήνει το δημόσιο, που έχει δώσει και την εγγύηση για να αναλάβει αυτά τα δάνεια. Ποια είναι τα συγκεκριμένα προβλήματα που εγείρει η HOCHTIEF και τι κάνετε επ' αυτών; Τι θα κάνετε, ώστε το αεροδρόμιο, εν πάση περιπτώσει, να σταθεί και να βοηθήσει αυτήν τη χώρα και να μη γίνει βραχνάς ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, θα καταναλώσετε και τη δευτερολογία σας;
ΠΑΝΑΓΙΩΤΗΣ ΛΑΦΑΖΑΝΗΣ: Άλλο ένα λεπτό έχω ακόμη και θα τελειώσω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ένα λεπτό, αλλά θα κλείσετε για να ξαναμιλήσετε, αν θέλετε. 
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως.
Δεν έχω το χρόνο. Εν τάχει για την Αττική Οδό. Μεγάλη η καθυστέρηση της Αττικής Οδού. Για να λειτουργήσει η αυτοχρηματοδότηση δώσατε κατ' ανάθεση διακόσια δισεκατομμύρια παράλληλα έργα, προκειμένου απ' αυτά τα παράλληλα έργα οι ιδιώτες να χρηματοδοτήσουν το έργο. Αυτήν τη στιγμή έχουμε εκεί διόδια 350 δραχμές και 350 δραχμές για να γυρίσεις, 700 δραχμές για δέκα χιλιόμετρα δρόμο. Εβδομήντα δραχμές το χιλιόμετρο. Πού θα πάει αυτή η κατάσταση; Άδεια η Αττική Οδός. Και αν ολοκληρωθεί έχετε συμφωνία να έχουμε διόδια στην Αττική Οδό πάνω από 1,5 ευρώ με τιμές του 1994, οι οποίες θα αναπροσαρμόζονται κατά τον πληθωρισμό. Ξέρετε τι σημαίνει αυτό; Διόδια που θα φτάσουν τις 1.500 και πλέον δραχμές. 
Ποιος θα πλησιάζει αυτήν την Αττική Οδό; Για μια ελίτ τη φτιάχνετε; Και θα σας εγκαταλείψουν οι ιδιώτες. Υπάρχει κίνδυνος να φύγει και η HOCHTIEF από τη λειτουργία του αεροδρομίου, να φύγουν και από τη διαδικασία λειτουργίας του δρόμου αυτού οι ιδιώτες και θα αναλάβετε να αποπληρώνετε εσείς τα δάνεια στο τέλος. Διότι όλες αυτές οι συμβάσεις οδηγούνται σε αποτυχία. Είναι λεόντειες συμβάσεις υπέρ των ιδιωτών και σε βάρος του Δημοσίου.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εξαντλήθηκε ο κατάλογος των επερωτώντων Βουλευτών. 
Κύριε Υφυπουργέ, έχετε το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, κύριοι συνάδελφοι, παρακολούθησα με πολύ μεγάλη προσοχή τους ομιλητές και την κα Ξηροτύρη κατ' αρχάς που ανέπτυξαν την επερώτηση. Βεβαίως τα θέματα που έθιξαν είναι πάρα πολλά και φοβούμαι ότι ο δικός μου χρόνος είναι λίγος για να απαντήσω τεκμηριωμένα και αναλυτικά σε όλα τα θέματα που έθεσαν. Θα το προσπαθήσω και μερικά θα αφήσω αναγκαστικά για τη δευτερολογία μου.
Παρακολούθησα με προσοχή και μπορώ να δηλώσω από την αρχή ότι έγιναν πάρα πολλές επισημάνσεις, πολλές από αυτές σοβαρές, οι οποίες ασφαλώς δεν μπορούν να παραγνωριστούν από εμάς και λαμβάνονται σοβαρά υπόψη. Όμως δεν συμφωνώ στο γενικό πλαίσιο, το οποίο παρουσιάζεται, και αυτό έγινε και σήμερα, γίνεται συνήθως και από άλλα κόμματα, ότι τίποτε περίπου δεν πάει καλά, ότι υπάρχουν προβλήματα. Τα ίδια λέγονταν και πριν μερικά χρόνια, ότι δεν θα γίνει το αεροδρόμιο, δεν θα γίνει το μετρό ότι θα χάσουμε χρήματα από το Β΄ Κοινοτικό Πλαίσιο Στήριξης. Και σε όλα αυτά η πραγματικότητα, νομίζω ότι, απέδειξε την παταγώδη διάψευση όσων είχαν τέτοιους ισχυρισμούς. Και το αεροδρόμιο έγινε και είναι ένα από τα καλύτερα αεροδρόμια και το μετρό έγινε. Επεκτείνεται αυτήν τη στιγμή το μετρό και προς το Μοναστηράκι και θα τελειώσει το 2003. Αυτήν τη στιγμή εγκαταστάθηκαν οι εργολαβίες, επεκτείνεται από την "΄Αμυνα" προς το Σταυρό, προς την Ηλιούπολη, προς το Αιγάλεω, προς το Περιστέρι. ΄Ηδη εγκαταστάθηκαν όλες οι εργολαβίες πλην μιας όπου εγκαθίσταται εντός των επόμενων δύο-τριών εβδομάδων. Και είναι ένα από τα καλύτερα έργα, που έχει η χώρα μας και για το οποίο πρέπει να είμαστε υπερήφανοι. Γιατί να δημιουργούμε μια εικόνα μιζέριας; Δεν χάσαμε ούτε ένα ευρώ από το Β΄ Κοινοτικό Πλαίσιο Στήριξης. Και ενώ αυτή είναι η κατάσταση του Β΄ Κοινοτικού Πλαισίου Στήριξης, τα ίδια λέμε τώρα για το Γ΄ Κοινοτικό Πλαίσιο Στήριξης, όπου η πορεία μέχρι τώρα δείχνει ότι ήδη κερδίσαμε τη μάχη της απορροφητικότητας και στο Γ' Κοινοτικό Πλαίσιο Στήριξης.
Για το 2001 που είναι ο πρώτος χρόνος που πρέπει να έχουμε απορροφητικότητα συγκεκριμένη, έχουμε ήδη μέχρι στιγμής απορροφήσει 1,3 τρισεκατομμύρια δραχμές με έργα τα οποία έχουν γίνει. Οι δεσμεύσεις στο Γ' Κοινοτικό Πλαίσιο Στήριξης που έχουμε, είναι για κάθε χρόνο το 1/7 του προγράμματος. Κατορθώσαμε μόνο εμείς να βγάλουμε το 2000 απέξω και να ξεκινούν οι υποχρεώσεις μας από το 2001, όπου έπρεπε να δεσμεύσουμε το 1/7 του προγράμματος, δηλαδή 1,3 τρισεκατομμύρια δραχμές, τα οποία ως δαπάνη πρέπει να τα παρουσιάσουμε μέχρι το 2003, με το λεγόμενο ν+2. Και εμείς, αυτή τη στιγμή, έχουμε δαπάνες, ήδη δύο χρόνια νωρίτερα, 1,3 τρισεκατομμύρια δραχμές. Και γνωρίζετε ότι σε όλα τα προγράμματα ο πρώτος χρόνος, τα πρώτα χρόνια, είναι τα δύσκολα, γιατί πρέπει να έχουν ωριμότητα. Και αυτό το πετύχαμε γιατί, παρά τα όσα λέγονται, από το 1997, 1998, 1999 είχαμε την κατάλληλη προετοιμασία, κάτι που δεν υπήρχε στο Β΄ Κοινοτικό Πλαίσιο Στήριξης. Γι' αυτό και τότε το 1994, 1995, 1996 είχαμε πολύ μικρή απορρόφηση. Και παρά το ότι στο Γ΄ Κοινοτικό Πλαίσιο Στήριξης δεν μπορείς να μεταφέρεις πόρους από τον ένα χρόνο στον άλλο, αλλά η κατανομή γίνεται οριζόντια εξίσου στα επτά χρόνια, εμείς κατορθώσαμε τον πρώτο χρόνο να ξεπεράσουμε και τις πιο αισιόδοξες προβλέψεις. 
Και εκεί, λοιπόν, θα πάμε εξίσου καλά. Βεβαίως χρειάζεται μια εγρήγορση. Οι προϋποθέσεις που βάζει το Γ΄ Κοινοτικό Πλαίσιο Στήριξης ΚΠΣ είναι πολύ πιο αυστηρές, θα παρακολουθούνται όλες οι κινήσεις μας, δεν εφησυχάζουμε, αλλά ήδη είμαστε σε ένα καλό δρόμο και αυτό επιβεβαιώνεται από σχόλια υπεύθυνων οργάνων της Ευρωπαϊκής 'Ενωσης όπου λένε ευθέως ότι πάτε πολύ καλά, βεβαίως χρειάζεται μια προσοχή, αυτό το οποίο αποδεχόμαστε και εμείς.
Τώρα, σε ό,τι αφορά τα θέματα που έβαλε η κα Ξηροτύρη. Κυρία Ξηροτύρη, δεν έχω, δυστυχώς, το χρόνο να αναφερθώ αναλυτικά σε όλα. Είναι εύκολο να θίγεις ορισμένα θέματα αλλά για να απαντάς τεκμηριωμένα με τα όσα έχουν γίνει χρειάζεται πολύ περισσότερο χρόνο. Όμως μπορώ να πω ότι τα τελευταία χρόνια από το 1994 μέχρι σήμερα, στον τομέα παραγωγής δημόσιων έργων έχουν γίνει πάρα πολλά σημαντικά βήματα για να κατοχυρώσουμε τη διαφάνεια, τον ανταγωνισμό, το δημόσιο συμφέρον. ΄Εχουμε ένα οπλοστάσιο στην κυριολεξία, στην παραγωγή των δημοσίων έργων. Βεβαίως δεν έχουν γίνει όλα και γι' αυτό είπα ότι άκουσα με προσοχή τις παρατηρήσεις, πολλές από τις οποίες ήταν εύστοχες και τις λαμβάνω σοβαρά υπόψη. 
Στον τομέα της διαφάνειας έχουμε κάνει σημαντικά βήματα. Βεβαίως αναγκαστήκαμε το 1994-1995 να καταφύγουμε στη μέθοδο της αιτιολόγησης μεγάλων προσφορών. Δεν υπήρχε άλλος τρόπος. Και στη συνέχεια πήγαμε στο μαθηματικό τύπο. Με όποιες αδυναμίες έχει ο μαθηματικός τύπος είναι βέβαιο ότι εξασφαλίζει την πλήρη διαφάνεια. Υπάρχουν κάποιες ελάχιστες εξαιρέσεις; Μπορεί. Αλλά αυτό παντού γίνεται. Όμως και οι υπηρεσίες του Υπουργείου και όλοι μας έχουμε ησυχάσει θα έλεγα, γιατί κανείς πλέον δεν μπορεί να παρεμβαίνει και να δημιουργεί είτε συνθήκες αδιαφάνειας είτε αθέμιτου ανταγωνισμού. Όλα είναι με πλήρη διαφάνεια. 
Από εκεί και πέρα, στον τομέα των μελετών έχουμε κάνει σημαντικά βήματα. Οι μελέτες, κυρία Ξηροτύρη, μέχρι το 1994 που γίνονταν με αναθέσεις, χωρίς να ακολουθούνται οι διαφανείς διαδικασίες, ξεκινούσαν με αρχικό προϋπολογισμό 100 εκατομμύρια και έφθαναν στο 1 δισεκατομμύριο και 1,2 δισεκατομμύρια και οι υπερβάσεις ήταν 200%, 300%, 1000%. Αυτά τα φαινόμενα δεν υπάρχουν.
ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Η Κακιά Σκάλα έτσι είναι. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Θα σας παρακαλέσω αν έχετε, έστω και μία μελέτη, η οποία να έχει ξεπεράσει το 50% να την πείτε. Δεν υπάρχει. Και για να φθάσει μέχρι το 50% η υπέρβαση του αρχικού κόστους, του συμβατικού, θα πρέπει να περάσει από χίλια κύματα, από ελέγχους, ώστε να είναι πλήρως αιτιολογημένη η υπέρβαση. Θα πρέπει ακόμα να εγκριθεί και από το συμβούλιο μελετών, στο οποίο συμμετέχουν εκπρόσωποι φορέων, το ΤΕΕ, άλλες οργανώσεις κλπ.
Και στον τομέα των μελετών έχουν γίνει σημαντικά βήματα. Θεσμοθετήθηκε η παρακράτηση ποσοστού της αμοιβής του μελετητή ως εγγύηση με το νόμο 2229/1994. Καθιερώθηκε αυστηρή διαδικασία για την οποιαδήποτε τροποποίηση εγκεκριμένης μελέτης κατά το στάδιο εκτέλεσης του έργου. Ουσιαστικοποιήθηκε η συμμετοχή του μελετητή στην παρακολούθηση της εξέλιξης των έργων. Έγινε προσαρμογή της ελληνικής νομοθεσίας για τις δημόσιες συμβάσεις υπηρεσιών προς τις διατάξεις της οδηγίας 92/50 της Ευρωπαϊκής Ένωσης. 
Πέραν των ανωτέρω ρυθμίσεων, το ΥΠΕΧΩΔΕ εξέδωσε δύο βασικές εγκυκλίους την 37/1995 και την 27/1997 με τις οποίες προσδιορίστηκαν τόσο οι αναγκαίες μελέτες όσο και η σειρά υλοποίησής τους για κάθε κατηγορία δημοσίων έργων. 
Με αυτές τις εγκυκλίους, οι οποίες διανεμήθηκαν σε όλους τους φορείς υλοποίησης, έγινε σαφές σε όλους ποιες είναι οι μελέτες που απαιτούνται για να θεωρηθεί ένα έργο ώριμο από πλευράς μελετών.
Τονίζω ότι από το 1994 μέχρι σήμερα ανατέθηκαν από το ΥΠΕΧΩΔΕ διακόσιες μελέτες με πρωτοφανή διασπορά σε εξακόσια γραφεία είτε σε μεμονωμένα είτε σε συμπράξεις γραφείων. Ποτέ δεν ξαναέγινε αυτό. Και όλες ήταν με βάση το ν. 716, με κριτήρια όχι με απευθείας αναθέσεις.
Πρέπει να τονίσω κυρία Ξηροτύρη, ότι καθυστέρησε η αλλαγή του θεσμικού πλαισίου του 716/1977. Ήταν ένας καλός νόμος για εκείνη την περίοδο, απόδειξη ότι εφαρμόζεται για τόσα χρόνια. 
Αυτή τη στιγμή είμαστε στη φάση επεξεργασίας ενός νέου νομοθετήματος για αλλαγή του θεσμικού αυτού πλαισίου και των προεδρικών διαταγμάτων που απαιτούνται. Ελπίζω μέχρι τον Ιούνιο του 2002 -και αυτή είναι η μεγάλη προσπάθειά μας, η επιτροπή, η οποία ανέλαβε να παραδώσει τα πορίσματά της στο τέλος του χρόνου, θα υπάρχουν βεβαίως συνεννοήσεις και συζητήσεις με όλους τους αρμόδιους φορείς, θα πρότεινα εγώ και με τα κόμματα ακόμα αν υπάρχει αυτή η διάθεση -από μας υπάρχει- ώστε να έχουμε μία αποτελεσματική αλλαγή του θεσμικού πλαισίου των μελετών προς τη σωστή κατεύθυνση.
Επίσης, κυρία Ξηροτύρη και κύριοι συνάδελφοι, έχουμε έτοιμο ένα προεδρικό διάταγμα, το οποίο πιστεύω ότι στις αρχές του 2002 θα δοθεί για επεξεργασία και για δημοσίευση, που αφορά την ασφάλιση των μελετών και των κατασκευών.
Σε ό,τι αφορά το δημοκρατικό προγραμματισμό, έχω τη γνώμη ότι έγινε δημοκρατικός προγραμματισμός, έγιναν συζητήσεις σε όλα τα επίπεδα. Πάντα βεβαίως από το καλό υπάρχει και καλύτερο και γι' αυτό επαναλαμβάνω ότι άκουσα με προσοχή τις παρατηρήσεις, τις οποίες κάνατε.
Όσον αφορά τις τεχνικές προδιαγραφές, το ΥΠΕΧΩΔΕ στη συνεχή προσπάθεια εκσυγχρονισμού του συστήματος παραγωγής των δημοσίων έργων και κυρίως μέσω του Ινστιτούτου Οικονομίας Κατασκευών, του ΙΟΚ, έχει οργανώσει τόσο τη σύνταξη, μεθοδολογία και εκπόνηση των τελικών προτύπων των τεχνικών προδιαγραφών όσο και τη θεσμοποίησή τους διαμέσου του δημοσίου διαλόγου που θα αναπτυχθεί για την υιοθέτησή τους.
Στόχος η κάλυψη του σημαντικού κενού που υπάρχει στο σύστημα παραγωγής δημοσίων έργων διά μέσου της συγκέντρωσης, επεξεργασίας, συμπλήρωσης, κωδικοποίησης και ενιαιοποίησης τεχνικών προδιαγραφών εκτέλεσης των έργων. Έχουν γίνει πάρα πολλά, κυρία Ξηροτύρη. Αν θέλετε, ευχαρίστως να σας δώσω τα στοιχεία, γιατί δεν προλαβαίνω τώρα να τα πω όλα. 
Σε ό,τι αφορά το σύστημα κοστολόγησης, πράγματι, επιβάλλεται η ανάπτυξη ενός εθνικού συστήματος τιμολόγησης των δημοσίων έργων. Το Ινστιτούτο Οικονομίας Κατασκευών, που είναι ένα καλό εργαλείο και άργησε να συσταθεί, λειτουργεί όμως, αυτήν τη στιγμή ικανοποιητικά, στα πλαίσια των δραστηριοτήτων του, όπως αυτές πηγάζουν από τον αντίστοιχο νόμο, έχει εκπονήσει σχέδιο αλλαγής της διάρθρωσης των τιμών ομάδας, γενικά έξοδα επιχείρησης, γενικά έξοδα εργοταξίου, άμεσο κόστος εργασιών και έχει διαμορφώσει πιλοτική πρόταση ανάλυσης άμεσου κόστους για το σκυρόδεμα. Ήδη βρίσκεται σε εξέλιξη η διεύρυνση της ανωτέρω πιλοτικής πρότασης στη μεγάλη κλίμακα που απαιτείται.
Το ΥΠΕΧΩΔΕ σε συνεργασία με το ΙΟΚ έχει συστήσει ειδικές ομάδες εργασίας εμπειρογνωμόνων με στόχο τον εντοπισμό των χαρακτηριστικών της λειτουργιών, στις οποίες οδηγούν οι ισχύουσες και χρήζουσες άμεσης παρέμβασης και ανάλυση τιμές δημοσίων έργων. Τη διατύπωση και εφαρμογή μεθοδολογίας άμβλυνσης των ανωτέρων δυσλειτουργιών διά μέσου χρήσης διαρθρωτικών συντελεστών εφαρμοζόμενων στα κονδύλια των αναλύσεων τιμών και διά μέσου της παράλληλης εισαγωγής μεταβολών στη σύνθεση των υφισταμένων αναλύσεων τιμών.
Στόχος όλων των ανωτέρω ενεργειών είναι, σε βραχυπρόθεσμο χρονικό ορίζοντα, η ενεργοποίηση της παραγράφου 2 του άρθρου 5 του ν. 2940, σύμφωνα με την οποία ο προϋπολογισμός της υπηρεσίας με την οποία δημοπρατείται το έργο καταρτίζεται με βάση τις συγκεκριμένες αναλύσεις τιμών και σε μεσοπρόθεσμο χρονικό διάστημα η τμηματική έκδοση νέων αναλύσεων τιμών παράλληλα με την τμηματική ολοκλήρωση της σύνταξης τεχνικών προδιαγραφών εκτέλεσης έργων. Αυτήν την εργασία έχει αναλάβει το ΙΟΚ σε στενή συνεργασία με τις υπηρεσίες του ΥΠΕΧΩΔΕ και πλήθος άλλων φορέων του ευρύτερου δημόσιου τομέα και του ιδιωτικού τομέα.
Πιστεύω, κυρία Ξηροτύρη, ότι με το νέο μαθηματικό τύπο για τις αναθέσεις έργων δεν υπάρχουν συνεννοήσεις. Υπήρχαν κάποιες παρενέργειες τις οποίες έχω τη γνώμη ότι αντιμετωπίσαμε με το ν. 2940, όπου καθιερώσαμε ως υποχρεωτική ημέρα την Τετάρτη για όλες τις δημοπρατήσεις έργων σε όλη την Ελλάδα όλων των φορέων και επίσης υποχρεώσαμε τους κατασκευαστές να παρουσιάζονται με την πρωτότυπη βεβαίωση του εργοληπτικού τους πτυχίου, ώστε να μπορούν να συμμετέχουν μόνο σε ένα διαγωνισμό την ίδια ημέρα και όχι σε πολλούς, για να μη γίνεται αυτή η εργολαβία που γνωρίζετε και εσείς με τα πτυχία που μάζευε κάποιος για να μπορεί με το μαθηματικό τύπο να έχει περισσότερες πιθανότητες να αναλάβει το έργο. Έχω την εντύπωση ότι τα φαινόμενα αυτά ίσως εξαφανίζονται με τις ρυθμίσεις που έχουν γίνει.
Βεβαίως έχουν γίνει και άλλες παρεμβάσεις νομοθετικές με προεδρικά διατάγματα, με υπουργικές αποφάσεις από το 1984 μέχρι σήμερα προς την κατεύθυνση της διαφάνειας, του υγιούς ανταγωνισμού, της προστασίας του δημοσίου συμφέροντος. Και στα έργα, τονίζω με σειρά παρεμβάσεων δεν επιτρέπεται σε καμία περίπτωση κάποιο έργο να ξεφεύγει πέρα από το 50% του αρχικού συμβατικού κόστους. Είναι απαγορευτικό πλέον από το νόμο. Και μέχρι το 50% να πάει η υπέρβαση του κόστους και εκεί ισχύουν πάρα πολλές ασφαλιστικές δικλείδες έλεγχοι που νομίζω ότι καθιστούν πολύ δύσκολη την υπέρβαση του αρχικού συμβατικού κόστους.
Δεν θέλω να αναφερθώ στις παρεμβάσεις που έχουν γίνει για το πώς διαμορφώνονται οι νέες τιμές, τι παρεμβάσεις έχουν γίνει για τους συγκριτικούς πίνακες που περιορίζουν στο ελάχιστο τη δυνατότητα υπέρβασης του αρχικού συμβατικού κόστους. 
Στο θέμα της ποιότητας των έργων έχω τη γνώμη, κυρία και κύριοι συνάδελφοι, ότι έχουν γίνει πάρα πολύ σημαντικά βήματα. Γίνονται πολλαπλοί έλεγχοι, ο εργοταξιακός έλεγχος, ο έλεγχος από τους project managers στα μεγάλα έργα, όπως είναι η ΠΑΘΕ. Γίνεται έλεγχος από τον ΕΣΠΕΛ.
ΠΑΝΑΓΙΩΤΗΣ ΛΑΦΑΖΑΝΗΣ: Αυτός που οδηγεί το αυτοκίνητο κάνει τον καλύτερο έλεγχο στο δρόμο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Γίνονται έλεγχοι και από το ΚΕΔΕ και από τα περιφερειακά εργαστήρια και από ευρωπαϊκά όργανα και από ελληνικά όργανα.
Όλοι οι έλεγχοι που έγιναν στην ΠΑΘΕ, κύριε συνάδελφε, και από ευρωπαϊκά και από ελληνικά όργανα έδειξαν ότι τα έργα που υλοποιήθηκαν στο Β' Κοινοτικό Πλαίσιο Στήριξης, είναι όλα στην πρώτη κατηγορία, αντιθέτως με αυτά που συνέβαιναν μέχρι το 1994 στο Α' Κοινοτικό Πλαίσιο Στήριξης, όπου βεβαίως παρατηρούνται πολλές κακοτεχνίες στο δρόμο από Αθήνα-Κόρινθο και από Αθήνα-Υλίκη. Εκεί έχουμε επιβάλλει πρόστιμα μέχρι στιγμής 2,5 δισεκατομμυρίων δραχμών στους εργολάβους, τα οποία τα πλήρωσαν και αναγκάστηκαν να παρέμβουν και να κάνουν βελτιώσεις στο δρόμο. Βεβαίως, αυτές δεν είναι ικανοποιητικές. 
Εκκρεμούν με νόμιμο τρόπο και άλλα πρόστιμα 2,5 δισεκατομμυρίων δραχμών στους ίδιους τους εργολάβους. ΄Εχουμε μία εργολαβία έτοιμη ύψους 30 δισεκατομμυρίων για να παρέμβουμε στο δρόμο Αθήνα- Υλίκη και Αθήνα Κόρινθο, ώστε να είναι πράγματι ένας δρόμος ευρωπαϊκών προδιαγραφών.
Στα κομμάτια από Υλίκη μέχρι Θεσσαλονίκη, που κατασκευάστηκαν με το Β΄ Κοινοτικό Πλαίσιο Στήριξης, η ποιότητα είναι πολύ καλή. Αυτήν τη στιγμή έχουμε εργολαβίες 100 δισεκατομμυρίων δραχμών για αντιολισθηρούς τάπητες, για φύτευση πρασίνου, για έργα ποτίσματος του πράσινου, για ηλεκτροφωτισμούς. Αυτά γίνονται τώρα. Δεν συμπεριλαμβάνονταν μέσα στις πρώτες εργολαβίες, γιατί κρίθηκε ότι δεν ήμασταν απόλυτα έτοιμοι στο να επιλέξουμε την καλύτερη μέθοδο για τον αντιολισθηρό τάπητα.
Δυστυχώς, γίνονται και αποξέσεις του οδοστρώματος για να υπάρχει καλύτερη πρόσφυση του ασφαλτικού στο οδόστρωμα. Ρίχνουμε τώρα το αντιολισθηρό πάνω στο παλιό. Υπάρχουν κάποιες ταλαιπωρίες, γιατί είναι ένας δρόμος ο οποίος κατασκευάζεται, ενώ την ίδια στιγμή λειτουργεί. 
'Ολοι οι έλεγχοι, όμως, έδειξαν ότι η ποιότητα των έργων είναι πολύ καλύτερη και σε ικανοποιητικό επίπεδο. Βεβαίως οι προσπάθειές μας είναι προς την κατεύθυνση να βελτιωθούμε ακόμα περισσότερο.
Θα πω λίγα λόγια για το θέμα του ΚΕΔΕ και των ΠΕΔΕ. Η προσπάθεια και ο σχεδιασμός μας είναι να επανασυνδέσουμε τα ΠΕΔΕ με το ΚΕΔΕ και να έχουμε τη δημιουργία ενός ανεξάρτητου δικτύου εργαστηρίων ελέγχου ποιότητας δημοσίων έργων. Αυτό σημαίνει ότι τα ΠΕΔΕ από τεχνικής, επιστημονικής κλπ. άποψης θα υπάγονται στο ΚΕΔΕ, ενώ διοικητικά θα εξακολουθούν να υπάγονται στις περιφέρειες. Υπάρχει πράγματι ένα κενό με την υπαγωγή των περιφερειακών εργαστηρίων στις περιφέρειες. ΄Εχουν ξεκοπεί και η λειτουργία του κεντρικού εργαστηρίου με τα περιφερειακά χρήζει βελτίωσης.
Στόχος μας είναι η σταδιακή αναβάθμιση των λειτουργούντων ΠΕΔΕ και αργότερα η δημιουργία όσων λείπουν, σε όσες περιφέρειες λείπουν και η δημιουργία νομαρχιακών εργαστηρίων δημοσίων έργων. 
Πιστεύουμε ότι ο θεσμός των επιθεωρητών ενεργοποιείται πολύ περισσότερο τα τελευταία χρόνια. Χρειάζεται ακόμη περισσότερη ενίσχυση. ΄Εχουμε ένα πλέγμα μέτρων, που βελτιώνουν σημαντικά την ποιότητα των δημοσίων έργων. 
Βεβαίως, υπάρχουν έλεγχοι από το Ελεγκτικό Συνέδριο. Σε εθνικό επίπεδο υπάρχουν έλεγχοι από τη Διαχειριστική Αρχή του Επιχειρησιακού Προγράμματος, από τη Διαχειριστική Αρχή του Κοινοτικού Πλαισίου, από την αρχή πληρωμής, από τη νέα υπηρεσία δημοσιονομικών ελέγχων του Υπουργείου Οικονομικών. Σε επίπεδο Ευρωπαϊκής ΄Ενωσης υπάρχουν έλεγχοι από τη Διεύθυνση Ελέγχου της Γενικής Διεύθυνσης Περιφερειακής Πολιτικής και από την Ευρωπαϊκή Τράπεζα Επενδύσεων. Επίσης έχουμε συστήσει και τη Διεύθυνση Ποιότητας στο Υπουργείο, η οποία θέλει περαιτέρω βελτίωση, ενώ γίνονται σεμινάρια και υπάρχουν ενημερώσεις.
Ασφαλώς υπάρχουν και προβλήματα. Αυτά τα εντοπίζω στις απαλλοτριώσεις, στην περιβαλλοντική αδειοδότηση, στις αρχαιότητες, στα αδρανή υλικά. ΄Εχουν γίνει αρκετά βήματα και πρέπει να γίνουν ακόμα περισσότερα. 
Σε ό,τι αφορά στη Δημόσια Διοίκηση, οφείλω να αποδώσω εύσχημα στις υπηρεσίες του ΠΕΧΩΔΕ, διότι κατόρθωσαν να ανταποκριθούν τα τελευταία χρόνια σε ένα τιτάνιο έργο. 
Κάναμε και καινούρια σχήματα. ΄Εγινε η ανώνυμη εταιρεία, η "ΕΓΝΑΤΙΑ ΟΔΟΣ". Αυτό, κυρία Ξηροτύρη, δεν ήταν μόνο δική μας βούληση, αλλά ήταν απαίτηση και της Ευρωπαϊκής 'Ενωσης. Εκεί που μπορούμε, περνάμε τις δικές μας θέσεις, αλλά σε κάποια πράγματα συνυπάρχουμε. Πρέπει κάποια πράγματα να τα δεχόμαστε. Δεν μπορούμε να τα απορρίπτουμε όλα. 
Είμαι πάρα πολύ ευχαριστημένος από τη λειτουργία, όπως τόνισε και η κυρία Ξηροτύρη, της ΕΥΔΕ-ΠΑΘΕ και άλλων ειδικών υπηρεσιών, οι οποίες διατήρησαν το δημόσιο χαρακτήρα τους και το δημόσιο λογιστικό. Αυτό το οποίο προσπαθούμε να κάνουμε, είναι όλη αυτή η εμπειρία η οποία δημιουργείται και από της ΕΥΔΕ-ΠΑΘΕ και από τους project-managers και από τις ανώνυμες εταιρείες και από όλους τους συμβούλους, να αφομοιώνεται και από τη Δημόσια Διοίκηση, η οποία πρέπει συνεχώς να βελτιώνεται, γιατί ασφαλώς σ' αυτούς θα στηριχθούμε και τα επόμενα χρόνια. Κάποιες αλλαγές, όμως, ήμασταν υποχρεωμένοι να τις κάνουμε το διάστημα αυτό για να μπορούμε να τα αντεπεξέλθουμε στις μεγάλες απαιτήσεις του Β΄ και Γ΄ Κοινοτικού Πλαισίου Στήριξης.
΄Οσον αφορά στις εργοληπτικές επιχειρήσεις και στα μητρώα, το ΥΠΕΧΩΔΕ, μετά την ψήφιση του ν. 2940/2001 και τη δημοσίευσή του στο ΦΕΚ (6.8.2001), έχει προβεί σε όλες τις απαραίτητες ενέργειες, ώστε η διαδικασία της επανάκρισης των εργοληπτικών επιχειρήσεων να υλοποιηθεί απρόσκοπτα και χωρίς προβλήματα.
Εκδώσαμε όλες τις αποφάσεις, διατάγματα και εγκυκλίους. Είμαστε πανέτοιμοι. Προσλάβαμε τους οικονομικούς συμβούλους. Η διεύθυνση μητρώων έχει εξειδικευθεί και από την προηγούμενη επανάκριση είναι πλήρως μηχανογραφημένη. Έχει εκδώσει όλα τα έντυπα, τα ειδικά τεχνικά δελτία, ώστε να διευκολύνουμε τις εργοληπτικές επιχειρήσεις στην υποβολή των δικαιολογητικών. Μέσα στα πλαίσια που έχει ορίσει ο νόμος οι πολιτικές αποφάσεις και τα διατάγματα θα είμαστε πανέτοιμοι.
Η κα Ξηροτύρη εξέφρασε τις αμφιβολίες της για το νομικό πλαίσιο το οποίο έχουμε ψηφίσει και λειτουργεί, δηλαδή αν έπρεπε να γίνει αν πρέπει να γίνουν οι συγχωνεύσεις. Ο νόμος ψηφίστηκε πρόσφατα και όλες οι πλευρές ανέπτυξαν τα επιχειρήματά τους. Πιστεύω ότι βρισκόμαστε σε μια φάση έντονου διεθνούς ανταγωνισμού. Τα έργα της χώρας μας για την Ολυμπιάδα και για το Γ ΚΠΣ είναι μεγάλα έργα. Μπορούν να έρχονται ελεύθερα και να συμμετέχουν ξένες εργοληπτικές επιχειρήσεις. Αν δεν ενδυναμώσουμε τις δικές μας επιχειρήσεις αν δεν συνενωθούν αν δεν εκσυγχρονιστούν δεν θα μπορέσουν να ανταπεξέλθουν στον ανταγωνισμό και θα χάσουν τα έργα.
Γι αυτό πρέπει να υπάρχει αυτή η διαδικασία, η οποία τώρα υλοποιείται, για να δυναμώσουν οι ελληνικές επιχειρήσεις και να πάρουν μεγαλύτερο μερίδιο στην εσωτερική αγορά αλλά να είναι πανέτοιμες να δραστηριοποιηθούν και έξω από τα σύνορά μας όπου υπάρχει μεγάλο πεδίο. Θέλουμε αυτά τα ισχυρά σχήματα να παίξουν πρωταγωνιστικό ρόλο και στις συμβάσεις παραχώρησης που είναι σε εξέλιξη, που είναι μέσα στα πλαίσια του Γ' ΚΠΣ για την κατασκευή οκτακοσίων χιλιομέτρων αυτοκινητοδρόμων. Είμαι αισιόδοξος ότι όλη αυτή η διαδικασία θα εξελιχθεί ομαλά και ότι θα βοηθήσει και τις επιχειρήσεις αλλά και στην αποτελεσματική κατασκευή του μεγάλου προγράμματος που έχουμε μπροστά μας.
Όσον αφορά την επάρκεια του εγχώριου δυναμικού πιστεύω πως όσον αφορά στις εργοληπτικές επιχειρήσεις είναι ικανό να σηκώσει ένα μεγάλο βάρος από τα προγράμματα που έχουμε μπροστά μας. Βεβαίως κανείς δεν μπορεί να αποκλείσει τη συμμετοχή και ξένων αφού θα συμμετέχουν στους διαγωνισμούς. Για το εργατικό προσωπικό το οποίο απαιτείται γι αυτά τα προγράμματα, στο επιχειρησιακό σχέδιο απασχόληση και επαγγελματική κατάρτιση υπάρχουν προγράμματα για την κατάρτιση ανέργων στα μεγάλα τεχνικά έργα. Ίσως να έχουμε προβλήματα σε πολύ εξειδικευμένο προσωπικό. Ο νόμος του Υπουργείου Εργασίας δημιούργησε κάποια προβλήματα προς αυτήν την κατεύθυνση. Συνεργαζόμαστε με το Υπουργείο Εργασίας για να αντιμετωπίσουμε το πρόβλημα ίσως και με μια ταχύρυθμη εκπαίδευση προσωπικού που θα αποκτήσει εξειδίκευση στις ειδικότητες που υπάρχει πρόβλημα.
Έρχομαι τώρα στο έργο της Εγνατίας Οδού. Η Εγνατία κατασκευάζεται από το 1994. Στο Β' Κοινοτικό Πλαίσιο Στήριξης υπήρχαν 400 δισεκατομμύρια. Όλα αυτά έχουν απορροφηθεί. Από το 1994-95 και μετά έχουν παραδοθεί στην κυκλοφορία εκατόν εξήντα δύο χιλιόμετρα. Μέσα στο 2002 θα ολοκληρωθούν εκατόν τριάντα οκτώ χιλιόμετρα τμηματικά. Είναι υπό κατασκευήν εκατόν ενενήντα χιλιόμετρα τα οποία θα παραδίδονται τμηματικά. Ο στόχος είναι το 90% εξ αυτών να παραδοθεί στο τέλος του 2004. Λίγα κομμάτια δεν έχουν αυτήν τη στιγμή εξασφαλισμένη χρηματοδότηση. Στο Γ΄ Κοινοτικό Πλαίσιο Στήριξης δίνουμε 700 δισεκατομμύρια για την Εγνατία. Το σύνολο είναι 1.1 τρισεκατομμύρια. Ήδη μέχρι στιγμής η Εγνατία απορρόφησε και 250 δισεκατομμύρια από το Γ' Κοινοτικό Πλαίσιο Στήριξης. Αυτό σημαίνει ότι το 2003 που θα γίνουν κάποιες ανακατανομές η Εγνατία θα είναι πανέτοιμη να πάρει και άλλα χρήματα.
Όμως, κυρία Ξηροτύρη, είναι ένα έργο με πολλές δυσκολίες. Είμαι ικανοποιημένος από την πορεία του έργου, γιατί τέλος του 2004 θα έχει περατωθεί πέρα από τα τμήματα που θα παραδοθούν με τον τρόπο που σας είπα. Πάντως τέλος του 2004 πιστεύω και είναι προσπάθειά μας ότι θα μπορεί κάποιος να μπαίνει από την Ηγουμενίτσα και να πάει στους Κήπους. Αν λείπουν ένα, δύο σημεία που δεν είναι τελειωμένα προβλέπουμε και θα παρέμβουμε άμεσα, ώστε να υπάρχει παράπλευρο δίκτυο, ικανοποιητικό μέχρι να τελειώσουν τα έργα, έτσι ώστε πιστεύουμε να είμαστε σ' ένα επίπεδο ικανοποιητικό και στο τέλος του 2004 να λειτουργήσει αυτός ο δρόμος. 
Βέβαια πρέπει να γίνουν και άλλα, όπως το τμήμα Παναγιά-Γρεβενά που έχει τα γνωστά προβλήματα. Τίποτα δεν έχει λήξει ακόμα αλλά ο γενικός σχεδιασμός είναι αυτός που σας περιέγραψα. Πέρα από την Εγνατία έχουμε τους εννιά κάθετους άξονες που από το Β' Πακέτο Ντελόρ απορροφήθηκαν εκατόν σαράντα δισεκατομμύρια και στο Γ' Κοινοτικό Πλαίσιο Στήριξης έχουν ενταχθεί με εκατόν εξήντα δισεκατομμύρια. Μερικά απ' αυτά τα χρήματα έχουν απορροφηθεί. Επίσης προβλέπεται η σύνδεση με το λιμάνι της Θεσσαλονίκης με επτά δισεκατομμύρια, η ανατολική περιφερειακή Θεσσαλονίκης με τριανταεννέα δισεκατομμύρια. Αυτά τα έργα έχουν εξασφαλίσει χρηματοδότηση από το Γ΄ Κοινοτικό Πλαίσιο Στήριξης και επίσης είναι και η σύνδεση με το λιμάνι και το αεροδρόμιο της Αλεξανδρούπολης της τάξης των τεσσάρων δισεκατομμυρίων. Δεν θα αναφερθώ με λεπτομέρεια στον καθένα κάθετο άξονα. 
Θα πάω στο ΠΑΘΕ. Ο ΠΑΘΕ είναι ένας δρόμος με μήκος επτακόσια εβδομήντα τέσσερα χιλιόμετρα. Έχουν κατασκευαστεί μέχρι τέλος του 2001, τα τετρακόσια σαράντα τρία χιλιόμετρα από το Α΄ και Β΄ Κοινοτικό Πλαίσιο Στήριξης και κατασκευάστηκαν με τον τρόπο που σας περιέγραψα, με κακοτεχνίες και υποβαθμισμένη ποιότητα με το Α΄ Κοινοτικό Πλαίσιο Στήριξης δυστυχώς μόνο πενήντα τέσσερα χιλιόμετρα. Με το Β΄ Κοινοτικό Πλαίσιο Στήριξης κατασκευάστηκαν τριακόσια ενενήντα χιλιόμετρα με την ποιότητα που προδιέγραψα. 
Αυτήν τη στιγμή βρίσκονται υπό κατασκευή μέσω είκοσι ένα εργολαβιών σαράντα δυόμισι χιλιόμετρα. Επίσης βρίσκονται υπό κατασκευή τα τμήματα της Αττικής οδού μήκους είκοσι πέντε χιλιομέτρων που ανήκει στον ΠΑΘΕ και θα τελειώσει στο τέλος του 2003. Είναι σε δημοπράτηση δύο σημαντικά έργα. Οι παρακάμψεις του Αγίου Κωνσταντίνου και των Καμένων Βούρλων μήκους είκοσι ένα χιλιομέτρων προϋπολογισμού ενενήντα πέντε δισεκατομμυρίων. Είναι υπό μελέτη και κατά μεγάλη πιθανότητα με εξασφαλισμένη χρηματοδότηση στο "πέταλο" δύο τμήματα δεκαεπτάμισι χιλιομέτρων. Για την ολοκλήρωση του ΠΑΘΕ από Πάτρα-Αθήνα-Θεσσαλονίκη-Εύζωνοι έχουν συμπεριληφθεί στις συμβάσεις παραχώρησης, που είναι σε εξέλιξη στο πρώτο στάδιο προεπιλογής, εκατόν ογδόντα χιλιόμετρα. Απ' αυτά τα εκατόν είκοσι χιλιόμετρα είναι ο δρόμος Κόρινθος-Πάτρα, τα είκοσι χιλιόμετρα είναι Τέμπη-Ραψάνη και Πλαταμώνας-Σκοτίνα που είναι σε άλλο κομμάτι παραχώρησης και είναι ένα άλλο κομμάτι που δεν ήταν σ' αυτά που προανέφερα Σκάρφια-Λαμία-Στυλίδα-Ράχες μήκους σαράντα χιλιομέτρων. 
Αυτός είναι ο προγραμματισμός υλοποίησης και των επτακοσίων εβδομήντα τεσσάρων χιλιομέτρων. Τα περισσότερα θα έχουν τελειώσει μέχρι το 2004 εκτός από αυτά που προβλέπουν οι συμβάσεις παραχώρησης, όπου αν όλα πάνε καλά θα ευοδωθούν και θα έχουμε αναδόχους το 2003 και τα κομμάτια αυτά των εκατό ογδόντα χιλιομέτρων στο σύνολό τους θα είναι τελειωμένα το 2008. 
Στον ΠΑΘΕ απορροφήσαμε περίπου 390 δισεκατομμύρια όσα και εντάξαμε στο Β΄ Κοινοτικό Πλαίσιο Στήριξης όπου είχαμε πλήρη απορρόφηση και εδώ. Ήδη ο ΠΑΘΕ έχει απορροφήσει 73 δισεκατομμύρια από το Γ΄ Κοινοτικό Πλαίσιο Στήριξης και προβλέπεται η ευρεία παράκαμψη για σύνδεση με το λιμάνι της Πάτρας μήκους τεσσεράμισι χιλιομέτρων. Προβλέπεται η κατασκευή του άξονα Διόδια-Λεωφόρος Καβάλας δεκαέξι χιλιομέτρων, Σχηματάρι-Χαλκίδα μήκους δέκα χιλιομέτρων που ανήκει σε σύμβαση παραχώρησης. 
Θα πω δυο λόγια τώρα για την αναβάθμιση του σιδηροδρομικού δικτύου. Τα έργα σε εξέλιξη του ΟΣΕ είναι αυτήν τη στιγμή 18 δισεκατομμύρια. Πλέον αυτών το Δ.Σ. του ΟΣΕ έχει εγκρίνει την εκτέλεση έργων ύψους 64,6 δισεκατομμύρια. με χρηματοδότηση από πόρους του ΟΣΕ που αφορούν ανακαινίσεις, γενική αντικατάσταση υλικών υποδομής, συντήρηση υφισταμένων γραμών τόσο στο υφιστάμενο δίκτυο Πελοποννήσου όσο και στη σε λειτουργία γραμμή του τμήματος Τιθορέας-Δομοκού και των γραμμών της βόρειας Ελλάδας εκ των οποίων έργα προϋπολογισμού 24 δισεκατομμύρια δημοπρατούνται μέσα στον Ιανουάριο. 
Επίσης πέραν των ανωτέρω, συγχρηματοδοτούμενα περιφερειακά επιχειρησιακά προγράμματα έχουν συμφωνηθεί και σχεδιαστεί για το άμεσο προσεχές μέλλον και είναι της τάξης των 125 δισεκατομμυρίων μερικά εκ των οποίων είναι στο στάδιο της δημοπράτησης.
Για το Γ' Κοινοτικό Πλαίσιο Στήριξης και για τον εκσυγχρονισμό του σιδηροδρομικού δικτύου της χώρας έχουμε ένα ποσό της τάξης 1,3 δισεκατομμύρια τα οποία αναφέρονται στον άξονα Αθήνα-Θεσσαλονίκη και Αθήνα-Πάτρα στον προαστικό από Γέρακα μέχρι το αεροδρόμιο Ελευθέριος Βενιζέλος. Νομίζω πως υπάρχει ένα επαρκές χρηματοδοτικό σχήμα το οποίο βεβαίως θα αναβαθμίσει το σιδηρόδρομο και θα τον φτάσει εκεί που πρέπει και είναι σε άλλες χώρες της Ευρωπαϊκής Ένωσης.
Σε ό,τι αφορά το Εθνικό Κτηματολόγιο είναι ένα μεγάλο έργο τη σημασία του οποίου όλοι αναγνωρίζουμε. Εντάχθηκε στο Β' Κοινοτικό Πλαίσιο Στήριξης από το ΠΑΣΟΚ. Το 1997 άρχισε η υλοποίηση της πρώτης φάσης και σήμερα υλοποιούνται με ταχείς ρυθμούς, είναι στο 85% του συνόλου, τρία προγράμματα, δύο πιλοτικά και ένα κύριο της πρώτης φάσης. Μόλις ολοκληρωθούν θα έχουν κτηματογραφηθεί περίπου οκτώ χιλιάδες τετρακόσια τετραγωνικά χιλιόμετρα, περίπου 1 εκατομμύριο διακεκριμένα ακίνητα και θα έχουν καταγραφεί περίπου 5 εκατομμύρια εμπράγματα δικαιώματα.
Το κτηματολόγιο είναι ένα ιδιαίτερα δυσχερές και πολύπλοκο έργο. Η πρώτη φάση, η περίοδος 1997-2001 υπήρξε και η πιο δύσκολη. Η ιδιοτυπία της ελληνικής πραγματικότητας, έλλειψη τίτλων, ασαφές ιδιοκτησιακό καθεστώς κλπ. αλλά και η φύση του έργου, για την εκτέλεση του οποίου η διεθνής εμπειρία είναι μικρή, τονίζω ότι υπάρχει εμπειρία για τη λειτουργία του κτηματολογίου όχι όμως για την κατάρτισή του, αφού όσα κτηματολόγια έχουν γίνει σε όλες τις χώρες έχουν καταρτιστεί στις περισσότερες πριν από εκατό χρόνια. Όλα αυτά κατέδειξαν τη δυσκολία της εκτέλεσης του έργου. Πράγματι υπήρξαν καθυστερήσεις. Είναι όμως άδικο να υποβαθμίζουμε την προσπάθεια που έγινε και όλα όσα έγιναν και η μείωση του αντικειμένου ήταν σε πλήρη γνώση της Ευρωπαϊκής Ένωσης, όλων των παραγόντων από υπηρεσιακό μέχρι ανώτερο επίπεδο. Κατά τη γνώμη μου κακώς η Ευρωπαϊκή Ένωση θέλει να επιβάλλει παρακρατήσεις διότι τα ήξερε όλα και τις δυσκολίες που υπήρχαν στο Β' Κοινοτικό Πλαίσιο Στήριξης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε. Θα επανέλθετε ούτως ή άλλως στο κτηματολόγιο στη δευτερολογία σας.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Στο Β' Κοινοτικό Πλαίσιο Στήριξης και στο κτηματολόγιο υπήρχε η αρχή της συνυπευθυνότητας της Ελλάδας και της Ευρωπαϊκής Ένωσης. Παρ' όλα αυτά είναι βέβαιο και αυτό προέκυψε από τις επαφές που είχε η κυρία Υπουργός προχθές στην Ευρωπαϊκή Ένωση με τους αρμόδιους επιτρόπους και είναι βέβαιο, ότι το κτηματολόγιο θα χρηματοδοτηθεί απρόσκοπτα ώστε να υλοποιηθεί στα πλαίσια του Γ' Κοινοτικού Πλαισίου Στήριξης και αυτό είναι μια ευχάριστη εξέλιξη για όλους μας. Παράλληλα ως το 2003 τα τρία προγράμματα της πρώτης φάσης που προανέφερα χρηματοδοτούνται και από εθνικούς πόρους. Ήδη ένα ποσό 15 δισεκατομμύρια διατέθηκε για το σκοπό αυτό από το Υπουργείο Εθνικής Οικονομίας.
Τα υπόλοιπα, κυρία Ξηροτύρη, στη δευτερολογία μου γιατί δυστυχώς δεν προλαβαίνω. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ" "180 χρόνια από την Ελληνική Επανάσταση", σαράντα μία μαθητές και δύο συνοδοί καθηγητές από το 2ο Γυμνάσιο Βάρης Ανατολικής Αττικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Θέλω να πω ότι συζητείται επερώτηση των Βουλευτών του Συνασπισμού της Αριστεράς και της Προόδου προς τον Υπουργό ΠΕΧΩΔΕ και γι' αυτό παρίστανται στην Αίθουσα μόνο οι επερωτώντες Βουλευτές και ο κύριος Υφυπουργός ο οποίος απαντά. 
Συνεχίζουμε με τον Κοινοβουλευτικό Εκπρόσωπο του Συνασπισμού, το συνάδελφο κ. Φώτη Κουβέλη.
Ορίστε, κύριε Κουβέλη, έχετε το λόγο.
ΦΩΤΗΣ ΚΟΥΒΕΛΗΣ: Ευχαριστώ, κυρία Πρόεδρε.
Κύριε Υπουργέ, η επερώτηση που σας κάναμε βεβαίως αποσκοπούσε στο να μας πείτε τι δεσμεύσεις περαιτέρω θα αναλάβετε για την όσο γίνεται συντομότερη εκτέλεση των έργων. Αλλά σε κάθε περίπτωση η επερώτηση επιχειρεί να αναδείξει και τις ευθύνες σας για τις καθυστερήσεις που έχουν συντελεστεί. Δεν μας είπατε πού οφείλονται αυτές οι καθυστερήσεις. Το γεγονός ότι ομολογείτε, για μερικά τουλάχιστον έργα, ότι υπήρξε καθυστέρηση, δεν απαλλάσσει την Κυβέρνηση από τη συγκεκριμένη ευθύνη που έχει γι΄ αυτό που έχει σημειωθεί αναφορικά με την πρόοδο των μεγάλων αυτών έργων, που ξέραμε ποια θα είναι και όφειλε η Κυβέρνηση να είναι εξαιρετικά προετοιμασμένη, πριν ακόμη αρχίσει η ροή των χρημάτων από το Γ΄ Κοινοτικό Πλαίσιο Στήριξης. 
Το γεγονός ότι σήμερα εμφανίζεσθε και υπόσχεσθε αμέσως ή εμμέσως ότι θα υπάρξει επιτάχυνση στην εκτέλεση των έργων, δεν απαλλάσσει την ευθύνη από την Κυβέρνηση για τη σημαντικότατη καθυστέρηση, η οποία έχει σημειωθεί. Είμαι βέβαιος ότι στη δευτερολογία σας θα μπείτε στον κόπο να μας απαντήσετε, γιατί το 80% των πόρων για έργα στην περιφέρεια δεν έχουν αξιοποιηθεί εδώ και δύο ολόκληρα χρόνια. Και το ερώτημά μας είναι πάρα πολύ συγκεκριμένο με την επερώτηση που καταθέσαμε και που αναδεικνύουμε σήμερα με τα όσα προβάλλουμε σε σχέση με το θέμα αυτό. 
Δύο ολόκληρα χρόνια! Να μας πείτε γιατί καθυστερήσατε τόσον καιρό στο να ανακαλύψετε -και επιλέγω το ρήμα- τα σχήματα διαχείρισης και διεύθυνσης της εκτέλεσης αυτών των έργων. Τη ήταν εκείνο που δεν σας επέτρεψε να προχωρήσετε με ολοκληρωμένα σχήματα διεύθυνσης, προκειμένου τα έργα να εκτελεστούν εμπροθέσμως και να μην ασφυκτιούν στις ποικιλώνυμες αναζητήσεις σας για το ποια όργανα θα διαχειριστούν και ποια σχήματα θα διοικήσουν την εκτέλεση των έργων. Αυτά είναι συγκεκριμένα ερωτήματα, που δικαιολογημένα αναδεικνύουν και την αντιπολιτευτική μας στάση, αλλά και την αγωνία όλων και του ελληνικού λαού πιστεύω και τη δική σας αγωνία: τι θα γίνει μ' αυτά τα έργα; Βεβαίως κάποια στιγμή αν αφήσουμε τα πράγματα στην εξέλιξή τους, θα εκτελεστούν, κύριε Υπουργέ. Αλλά το ζήτημα είναι ο χαμένος χρόνος, το εμπρόθεσμο της εκτέλεσης των έργων και γι΄ αυτά σιωπάτε. 
Κύριε Υπουργέ, το γνωρίζετε ότι προσωπικά σας τιμώ. Αλλά πείτε μου, είσθε ικανοποιημένος από την απάντηση που δίνετε σήμερα στο Εθνικό Κοινοβούλιο αναφορικά με την απαράδεκτη κατάσταση, που έχει δημιουργηθεί με το κτηματολόγιο; Δεν μας είπατε ποιος ευθύνεται για την επιστροφή των χρημάτων που καλούμεθα να κάνουμε αναφορικά με το κτηματολόγιο. 
Βεβαίως σήμερα προσπαθήσατε με μια νότα αισιοδοξίας να μας πείτε, μην ανησυχείτε, το κτηματολόγιο εν πάση περιπτώσει θα ολοκληρωθεί. Αλλά το ζητούμενο είναι αυτό; Πιστεύετε ότι είναι ευπρόσωπη δικαιολογία να έρχεσθε εδώ και να μας λέτε ότι ξέρετε, δεν υπάρχει τεχνογνωσία αναφορικά με την κατάρτιση του κτηματολογίου; Εάν είναι έτσι τα πράγματα, που δεν είναι -διότι γνωρίζετε πάρα πολύ καλά ότι αλλού οφείλεται η τεράστια καθυστέρηση- σας ερωτώ: Μέσα σε ποιο κλίμα αισιοδοξίας και ευτυχίας, όταν ξεκινούσε η κατάρτιση του κτηματολογίου, αναλαμβάνατε συγκεκριμένη ευθύνη για την περαίωση του συγκεκριμένου έργου μέσα σε ορισμένο χρονικό διάστημα;
Και βεβαίως αποφεύγω επί του παρόντος να υπεισέλθω σε λεπτομέρειες που αφορούν την απαράδεκτη καθυστέρηση του κτηματολογίου. Εκείνο όμως το οποίο επιλέγω για άλλη μια φορά να επισημάνω είναι ότι είσθε βαθύτατα εκτεθειμένοι, με την έννοια της συλλογικής ευθύνης της Κυβέρνησης, για τα όσα υπάρχουν και προσδιορίζουν το απαράδεκτο της κατάστασης του κτηματολογίου.
Και βεβαίως, έχετε υποχρέωση κάποια στιγμή στην Εθνική Αντιπροσωπεία, όχι μόνο σε μας τους Βουλευτές του Συνασπισμού αλλά και στους Βουλευτές συναδέλφους του ΠΑΣΟΚ, της Νέας Δημοκρατίας, του Κομμουνιστικού Κόμματος, πολύ συγκεκριμένα και ορισμένα να μας πείτε τι ήταν εκείνο που δεν επέτρεψε να προωθηθεί η διαδικασία του κτηματολογίου. Ήταν ευθύνη προσώπων, ήταν ευθύνη σχημάτων, ήταν η απουσία σχεδίων και σχεδιασμών; Τι από όλα αυτά συνέβαλε έτσι ώστε σήμερα η χώρα να καλείται να επιστρέψει χρήματα στην Ευρωπαϊκή Ένωση, όταν οι άλλες ευρωπαϊκές χώρες παίρνουν χρήματα, τα απορροφούν και τα αξιοποιούν την κατάλληλη στιγμή; 
Έχουμε ευρωπαϊκή πρωτοτυπία με αυτό που συμβαίνει, κύριοι συνάδελφοι, με το κτηματολόγιο. Όχι μόνο δεν παίρνουμε τα χρήματα που δικαιούμαστε για το έργο αυτό μετά την ένταξή του στο Γ΄ Κοινοτικό Πλαίσιο Στήριξης αλλά καλούμεθα να επιστρέψουμε και χρήματα. Και αυτό συν τοις άλλοις, κύριε Υφυπουργέ, πιστεύω ότι θα συμφωνήσετε έστω και αν δεν το ομολογήσετε, δεν συνιστά αξιοπρεπή, πολιτικά αξιοπρεπή εικόνα της χώρας μέσα στην Ευρωπαϊκή Ένωση. 
Περαιτέρω: Ομολογήσατε, κύριε Υφυπουργέ, ότι πράγματι υπάρχουν στο εθνικό δίκτυο -αναφερθήκατε χαρακτηριστικά στο δρόμο πλησίον της Λίμνης Υλίκη- κακοτεχνίες και ότι έχουν επιβληθεί και πρόστιμα. Είμαι όμως επίσης βέβαιος πως θα συμφωνήσετε ότι το ζήτημα δεν είναι η επιβολή προστίμων στους εργολάβους οι οποίοι παρέδωσαν εν όλω ή εν μέρει κάποιο έργο με κακοτεχνίες. Το ζήτημα είναι γιατί δεν έγινε ο κατάλληλος, ο έγκαιρος, ο προληπτικός έλεγχος, ο ενδιάμεσος έλεγχος, έτσι ώστε τα έργα να παραδίδονται όπως ακριβώς έχουν σχεδιαστεί και να μην τρέχετε εκ των υστέρων να επιβάλετε πρόστιμα και να μην τρέχετε επίσης εκ των υστέρων να διορθώσετε τις κακοτεχνίες οι οποίες έχουν γίνει. 
Εγώ σας προτείνω, αξιοποιώντας και τη φιλική μας σχέση, είτε εσείς να οδηγείτε είτε εγώ και να κάνουμε ένα μεγάλο ταξίδι, κύριε Υφυπουργέ, από την Αθήνα μέχρι την ιδιαίτερη πατρίδα σας. Και να μου πείτε για το δικό σας έλεγχο ως καλόπιστος άνθρωπος, αν αυτό το εθνικό δίκτυο που υπάρχει έχει καμία σχέση με τις ευρωπαϊκές προδιαγραφές ή ακριβέστερα αν έχει σχέση με τις ανάγκες του Έλληνα πολίτη να κινείται με ασφάλεια στην εθνική οδό. Θυμηθείτε λίγο καιρό πριν θρηνήσαμε πάρα πολλά θύματα. Ανθρώπινες ζωές έφυγαν στην περιοχή του Μαρτίνου και εκ των υστέρων υπήρξε η αναγνώριση ότι εκεί δεν υπήρχαν τα κατάλληλα έργα, δεν υπήρχε η καταλληλότητα του οδοστρώματος και δόθηκε μία εξήγηση αλλά οι άνθρωποι είχαν φύγει από τη ζωή.
Εγώ δεν είμαι από εκείνους που υποστηρίζουν ότι τα πάντα στο εθνικό οδικό δίκτυο που αναφέρονται στα ατυχήματα οφείλονται στους κακούς δρόμους μόνο. Αλλά είμαι βέβαιος ότι είναι ακριβές αυτό που διατυπώνεται από ειδικούς επιστήμονες ότι ένα μεγάλο μερίδιο ευθύνης για τα πολλαπλά αυτοκινητιστικά ατυχήματα που γίνονται στο εθνικό μας δίκτυο έχει σχέση με κακοτεχνίες, έχει σχέση με την κακή, την πλημμελή εκτέλεση των σχετικών έργων. 
Είστε ευχαριστημένος από τους μηχανισμούς ελέγχου που υπάρχουν στο Υπουργείο σας αναφορικά με τα εκτελούμενα δημόσια έργα; Και πάλι με την επισήμανση και την επανάληψη της επισημάνσεως, κύριε Υφυπουργέ, ότι δεν αρκεί να τρέχουμε επιμηθείς για να ελέγξουμε κάποιους κακούς εργολάβους και να τους επιβάλουμε πρόστιμα. Άλλη έπρεπε να είναι η δουλειά του Υπουργείου σας. Να εξασφαλίσει τους κατάλληλους μηχανισμούς προκειμένου στην κατάλληλη στιγμή να γίνεται ο αναγκαίος έλεγχος, έτσι ώστε να έχουμε τα έργα τα οποία θέλουμε και μάλιστα στο έτος 2002, όταν διεκδικούμε -και ορθά διεκδικούμε- να είμαστε ανταγωνιστικοί και προς τις άλλες ευρωπαϊκές χώρες και να παρακολουθούμε το κεκτημένο των άλλων ευρωπαϊκών χωρών.
Κύριε Υφυπουργέ, έχετε καθιερώσει το συντελεστή.
Εγώ διεκδικώ να έχω πολύ ειλικρινή επικοινωνία μαζί σας. Είστε ευχαριστημένοι από την εφαρμογή του συντελεστή, όταν ο μαθηματικός τύπος αποδίδει από μηδενικές έως ανύπαρκτες εκπτώσεις; Αν είστε ευχαριστημένος, ομολογήστε το στην Εθνική Αντιπροσωπεία ότι καλώς έχει ο μαθηματικός τύπος και ο σχετικός συντελεστής που εφαρμόζεται. Αν όμως δεν είστε ευχαριστημένος -και δεν πρέπει να είστε ευχαριστημένος, διότι μ' αυτό το μαθηματικό τύπο διευκολύνονται οι προσυνεννοήσεις και οι συμπράξεις και δεν εξασφαλίζεται καμία σημαντική έκπτωση- τότε σκεφθείτε, συνεργαστείτε με ειδικούς, εμείς να βοηθήσουμε όσο μπορούμε από τη θέση της ελάσσονος αντιπολιτεύσεως, προκειμένου άλλη μέθοδος να υπάρξει, για να μην έχουμε αυτές τις προσυνεννοήσεις. Άνθρωπος του κλάδου είστε, γνωρίζετε ότι είναι υπαρκτό φαινόμενο, ένα φαινόμενο το οποίο -ας το επαναλάβω- έχει οδηγήσει στο να μην υπάρχει και η ελάχιστη αξιοπρεπής έκπτωση. 
Περαιτέρω, κύριε Υπουργέ, σας επερωτούμε για τις συστηματικές καθυστερήσεις που συντελούνται αναφορικά με τα ύδατα. Η εκτροπή του Αχελώου -ακούσατε το συνάδελφο κ. Αμπατζόγλου, ανεξάρτητα από τις δικές μας αντιθέσεις- έχει ουσιαστικά οδηγηθεί σε τέλμα. Το έργο του Σμοκόβου που θα μπορούσε σε κάποιο βαθμό, σε μικρό βαθμό, να δώσει μία πρώτη λύση στο πρόβλημα, δεν προχωράει. Οι υδρομαστεύσεις που έπρεπε να γίνουν για να συγκεντρωθούν τα νερά στη Θεσσαλία, έτσι ώστε από άλλη μεριά να έχουμε αντιμετώπιση πάλι ενός κομματιού του προβλήματος, δεν γίνονται. Θα γίνουν κάποτε; Ενδεχομένως. Θα ολοκληρωθεί το έργο της Κάρλας κάποτε; Θα ολοκληρωθεί. Το ζήτημα είναι γιατί καθυστερούν αυτά τα πράγματα. 
Εμείς έχουμε την άποψη ότι η καθυστέρηση οφείλεται στο ότι απουσιάζει ένας ολοκληρωμένος σχεδιασμός, ένας σχεδιασμός με αρχή, μέση και τέλος. Έχουμε την άποψη ότι όλα αυτά οφείλονται στο γεγονός ότι απουσιάζουν οι ελεγκτικοί μηχανισμοί. Έχουμε την άποψη, κύριε Υπουργέ -και θα σας το πω με όση πολιτική κομψότητα μπορώ να διαθέτω στο λόγο μου- ότι δεν έχετε την τόλμη και την οφειλόμενη απόφαση να συγκρουστείτε με όλους εκείνους, οι οποίοι ποικιλόμορφα και ποικιλότροπα προσέρχονται στη διαδικασία των διαγωνισμών και αναλαμβάνουν τα έργα. Και βεβαίως είπατε ότι έχουμε διακόσια σχήματα, τα οποία αναλαμβάνουν τα έργα. Αλλά για ψάξτε αυτά τα διακόσια σχήματα για να διαπιστώσετε μήπως έχετε κρυπτόμενους ανθρώπους σ' αυτά τα διακόσια σχήματα και εν τέλει δεν είναι διακόσια, αλλά είναι πολύ ολιγότερα; Εκεί οφείλεται κατά τη γνώμη μας η σημερινή απαράδεκτη κατάσταση. Και ο σχεδιασμός απουσιάζει και οι ελεγκτικοί μηχανισμοί, κυρίως η απόφασή σας να βάλετε βαθιά το μαχαίρι σε αυτήν την παθολογία που υπάρχει αναφορικά με την εκτέλεση των μεγάλων έργων, ιδιαίτερα των μεγάλων δημοσίων έργων. 
Έχετε δίκιο, ότι δεν έχει περάσει πολύς καιρός από τότε που η Βουλή κατά πλειοψηφία ψήφισε το νόμο για τις συμπράξεις των τεχνικών εταιρειών και ότι αναμένετε να παρέλθει ένα ικανό χρονικό διάστημα προκειμένου να έχουμε, όπως είπατε, ασφαλή συμπεράσματα για την ορθότητα ή όχι της σχετικής νομοθετικής ρύθμισης. Αυτό, όμως, δεν μας εμποδίζει να επαναφέρουμε το ζήτημα και να σας πούμε ότι ο τρόπος με τον οποίο αποφασίστηκε κατά πλειοψηφία να ρυθμιστεί το θέμα των συμπράξεων των τεχνικών εταιρειών έχει θέσει εκ ποδών, έχει οδηγήσει στο περιθώριο όλες τις μικρομεσαίες τεχνικές εταιρείες, οι οποίες δεν έχουν καμία προοπτική να γίνουν μεγάλες με βάση τη συγκεκριμένη ρύθμιση η οποία υπάρχει διά νόμου. 
Θέλω να σας πληροφορήσω, αν και είμαι βέβαιος ότι το ξέρετε, ότι εκκρεμεί όπως εγώ πληροφορήθηκα, αίτηση ακυρώσεως στο Συμβούλιο της Επικρατείας αναφορικά με τη συνταγματικότητα ή μη της ρύθμισης σε σχέση με τις συμπράξεις των τεχνικών εταιρειών. Και ανεξάρτητα από την έκβαση της συγκεκριμένης υπόθεσης που κυριαρχικά θα αντιμετωπίσει το Ανώτατο Δικαστήριο της χώρας, το Συμβούλιο της Επικρατείας, υπάρχει ένα ζήτημα από την έλλειψη δυνατότητας των μικρών και μεσαίων τεχνικών εταιρειών να μπορούν να καθίστανται κάποια στιγμή μεγάλες εταιρείες. 
Και αυτό είναι ένα ζήτημα βαθύτατα πολιτικό. Ακούστηκε τότε η επιχειρηματολογία "μα, εμείς θέλουμε τις μεγάλες εταιρείες για να εκτελούν με μεγαλύτερη πιστότητα τα μεγάλα έργα". Δεν είναι έτσι. Διότι μεγάλες εταιρείες χρησιμοποιείτε, μεγάλα ολοκληρώματα, τα οποία ολιγοπωλιακά ελέγχουν την αγορά δημοσίων έργων και περιθωριοποιείτε κάθε δυνατότητα της μικρομεσαίας τεχνικής εταιρείας να αναβαθμιστεί και να μπορέσει και αυτή να διεκδικήσει τη συμμετοχή της στην εκτέλεση κάποιων έστω δημοσίων έργων. 
Κύριε Υπουργέ, υπάρχει ένα ζήτημα. Ξέρω ότι δεν είναι της αποκλειστικής σας αρμοδιότητας, αλλά υπάρχει ένα ζήτημα αναφορικά με την αποτελεσματικότητα της ΕΡΓΟΣΕ. Και αν ασχολούμεθα με το ζήτημα αυτό, είναι γιατί καθυστερεί με έναν απαράδεκτο τρόπο η προώθηση ενός σχεδίου για τον σιδηρόδρομο στην Ελλάδα. 
Πριν λίγες ημέρες κατέθεσα μία ερώτηση αναφορικά με τη χάραξη της σιδηροδρομικής γραμμής Κορίνθου - Πατρών. Υπήρχαν ομόφωνες αποφάσεις του νομαρχιακού συμβουλίου, των δήμων της περιοχής, των κοινωνικών οργανώσεων ότι αυτό το έργο, αυτή η νέα χάραξη η οποία γίνεται, προσβάλλει βάρβαρα το περιβάλλον, καταστρέφει αυτόν τον εκπληκτικό Κορινθιακό Κόλπο και το αποτέλεσμα θα είναι να μειωθεί η απόσταση Κορίνθου - Πατρών, αν εξακολουθεί να ισχύει αυτή η χάραξη, μόνον κατά οκτώ έως δέκα λεπτά της ώρας. Επίσης, το νομαρχιακό συμβούλιο της Αχαϊας ζητά να ενημερωθεί για τον τρόπο με τον οποίο έγιναν οι αναθέσεις εκ μέρους της ΕΡΓΟΣΕ και του ΟΣΕ. Δηλαδή, είναι ζητήματα διαφάνειας και πάλι, κύριε Υφυπουργέ. 
Είμαι βέβαιος ότι δεν επιθυμείτε να συνδέσετε το όνομά σας, στην υπεύθυνη θέση που βρίσκεσθε, με αδιαφανείς διαδικασίες ή τουλάχιστον με διαδικασίες οι οποίες έχουν στοιχεία αδιαφάνειας. Και σας το λέμε εμείς, οι οποίοι θέλουμε να ολοκληρωθεί έστω το υπάρχον σχέδιο για το σιδηρόδρομο στην Ελλάδα. Αλλά να ολοκληρωθεί και να εκτελεστεί με έναν τρόπο που δεν θα προσβάλλεται το περιβάλλον και κυρίως με διαδικασίες που θα υπηρετούν τη διαφάνεια στη διαχείριση του δημοσίου χρήματος. 
Ξέρω ότι θα μου πείτε ή ότι σκέπτεσθε πως τουλάχιστον αυτό δεν είναι μόνο δική σας υπόθεση, του συγκεκριμένου Υφυπουργού. Πρόκειται για μια συνολικότερη υποχρέωση και ευθύνη της Κυβέρνησης και από τη δική σας υπεύθυνη θέση να διεκδικήσετε τουλάχιστον αυτό που αφορά στις δικές σας αρμοδιότητες. 
Οτιδήποτε άλλο δεν δίδει απάντηση σε αυτό που η κοινή γνώμη διεκδικεί και θέλει: την πλήρη, την απόλυτη διαφάνεια στην εκτέλεση των δημοσίων έργων και κυρίως μια εκτέλεση δημοσίων έργων που θα ανταποκρίνεται στις προδιαγραφές που αντιστοιχούν στα ευρωπαϊκά δεδομένα και πρότυπα. Και αυτό δεν υπάρχει, κύριε Υφυπουργέ, παρά την προσπάθεια εξωραϊσμού των πραγμάτων που επιχειρήσατε με την ομιλία σας.
Τελειώνοντας, κύριε Υφυπουργέ, θα ήθελα να πω ότι υπάρχουν τα ολυμπιακά έργα. Εμείς έχουμε τη συγκεκριμένη άποψη για τους Ολυμπιακούς Αγώνες του 2004. Εμείς, για λόγους που έχουμε εκθέσει διεξοδικά, είχαμε τις αντιρρήσεις μας, αλλά τώρα τι υποστηρίζουμε για τα ολυμπιακά έργα; Ότι όλα αυτά τα ολυμπιακά έργα, πέρα από την καθυστέρηση, παρεμβαίνουν με έναν τρόπο δυναμικό και παραμερίζουν προτεραιότητες, οι οποίες πρέπει να υπάρξουν αναφορικά με την εκτέλεση άλλων έργων και ιδιαίτερα έργων που αναφέρονται στην περιφέρεια. Κι εδώ ο συντονισμός, όχι μόνο πρέπει να υπάρξει, αλλά πρέπει να είναι άμεσος. Δεν υπάρχει περιθώριο ούτε για καθυστέρηση μιας ώρας. 
Η ανησυχία μας είναι δεδομένη. Οι ευθύνες σας είναι δεδομένες. Κι αν επιλέγουμε να σας επερωτήσουμε, το κάνουμε γιατί πιστεύουμε ότι υπάρχει ο κίνδυνος να χαθεί άλλη μια σημαντική ευκαιρία για τη χώρα μας. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα):Από τους Κοινοβουλευτικούς Εκπροσώπους ποιος θέλει να προηγηθεί;
Ο κ. Αλογοσκούφης Κοινοβουλευτικός Εκπρόσωπος της Νέας Δημοκρατίας, έχει το λόγο. 
Προηγουμένως όμως να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 χρόνια από την Ελληνική Επανάσταση" σαράντα μαθητές και τρεις συνοδοί-καθηγητές από το 2ο Γυμνάσιο Αίγινας. 
Τους καλωσορίζουμε και εξηγούμε ότι συζητείται επερώτηση των Βουλευτών του Συνασπισμού της Αριστεράς και της Προόδου προς τον Υπουργό Περιβάλλοντος, Χωροταξίας και Δημοσίων 'Έργων και γι' αυτό παρίστανται στην Αίθουσα μόνον οι επερωτώντες Βουλευτές, ο Υπουργός ο οποίος απαντά και οι Κοινοβουλευτικοί Εκπρόσωποι των κομμάτων.
(Χειροκροτήματα από όλες τις πτέρυγες της Βουλής)
Ορίστε, κύριε Αλογοσκούφη, έχετε το λόγο. 
ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, από την πλευρά της Νέας Δημοκρατίας εγώ θέλω να χαιρετίσω αυτήν την πρωτοβουλία του Συνασπισμού γι' αυτήν την επερώτηση, διότι είναι γεγονός ότι το θέμα το οποίο συζητείται σήμερα είναι εξαιρετικά σημαντικό για την ανάπτυξη της χώρας και κυρίως για την ανάπτυξη της ελληνικής περιφέρειας, αλλά και γενικότερα για την ευημερία όλων μας εδώ. 
Είχαμε τα τελευταία χρόνια πολύ σημαντικές ευκαιρίες για να προωθήσουμε και να σχεδιάσουμε έργα υποδομής σημαντικά που η χώρα μας τα έχει ανάγκη εδώ και πάρα πολλές δεκαετίες. Και τι έγινε; Είδαμε ορισμένα από τα έργα -που έχουν σχεδιαστεί εδώ και δεκαετίες ορισμένα από αυτά -να μην προωθούνται με τους ρυθμούς που θα έπρεπε και κυρίως να υπάρχει τέτοια μεγάλη σπατάλη πόρων που θα μπορούσε κανείς να την χαρακτηρίσει εγκληματική, πολιτικά εγκληματική. Διότι όταν η χώρα μας είχε χρηματοδότηση για να ολοκληρώσει αυτά τα έργα με το Β΄ Κοινοτικό Πλαίσιο Στήριξης και η χρηματοδότηση αυτή χρησιμοποιήθηκε μεν, αλλά τα έργα δεν έγιναν, δεν νομίζω ότι χρειάζεται καμία μεγαλύτερη απόδειξη για την σπατάλη και την κακοδιαχείριση. Και επειδή ως παράταξη για πολλά από αυτά τα μεγάλα έργα για τα οποία σήμερα επαίρεται και προσπαθεί να οικειοποιηθεί η Κυβέρνηση, εμείς είχαμε την ευθύνη του σχεδιασμού τους και της αρχικής υλοποίησής τους, έχουμε έναν παραπάνω λόγο για να ανησυχούμε. 
Θα ξεκινήσω με ορισμένα από αυτά τα έργα που απασχολούν την επικαιρότητα. Το μόνο ίσως από τα μεγάλα έργα το οποίο προσπάθησε να σχεδιάσει το ΠΑΣΟΚ -διότι ούτε το μετρό σχεδιάστηκε από τη σημερινή Κυβέρνηση, αλλά το μετρό καθυστερεί και δεν υλοποιείται όπως θα έπρεπε λόγω των παραλείψεων της σημερινής Κυβέρνησης, ούτε η αναβάθμιση της ΠΑΘΕ σχεδιάστηκε από τη σημερινή Κυβέρνηση ούτε η Εγνατία ούτε τα άλλα έργα τα οποία αναφέρονται στην επερώτηση του Συνασπισμού- το μόνο ίσως έργο, επαναλαμβάνω, που σχεδιάστηκε από τη σημερινή Κυβέρνηση ήταν το Εθνικό Κτηματολόγιο. Και το Εθνικό Κτηματολόγιο, φτιάχτηκε κατ' εικόνα και ομοίωση αυτών που το σχεδίασαν, ένα έργο που ενώ έχει τόσο μεγάλη σημασία για τη χώρα, χρησιμοποιήθηκε ως μηχανισμός απορρόφησης πόρων όχι από τη χώρα, όχι προς όφελος της χώρας, αλλά από το κυβερνών κόμμα, με αποτέλεσμα τις τελευταίες ημέρες, αλλά και τους τελευταίους μήνες και τις τελευταίες εβδομάδες, το έργο αυτό να έχει βγει από το σχεδιασμό της Ευρωπαϊκής 'Ένωσης, να μην εντάσσεται στο Γ΄ Κοινοτικό Πλαίσιο Στήριξης και επιπλέον η χώρα μας να αναγκάζεται για όσα έχουμε πληρώσει ως σήμερα να τα πληρώσουμε από ίδιους πόρους και να καταβάλουμε και πρόστιμα από πάνω. 
Μόλις χθες ανακοινώθηκε ότι επιβλήθηκε στη χώρα μας ένα πρόστιμο 57 εκατομμυρίων ευρώ, που είναι περίπου 20 δισεκατομμύρια δραχμές, που πρέπει να επιστραφούν στην Ευρωπαϊκή Κοινότητα και μάλιστα ήδη καταβλήθηκε μία πρώτη δόση 32 εκατομμυρίων ευρώ. Ήδη η αρμόδια Υπουργός, η κυρία Παπανδρέου, διαγράφοντας την πολιτική του προκατόχου της, μίλησε για μια καινούργια αρχή στο κτηματολόγιο, με νέα μεθοδολογία που θα αποσυνδέσει -λέει- τη χρηματοδότησή του απ' όσα έχουν συμβεί μέχρι σήμερα. 
Και σημείωσε η Υπουργός -αυτά είναι τα λόγια της Υπουργού- ότι η ολοκλήρωση του πρώτου μέρους θα πραγματοποιηθεί με εθνικούς πόρους. Και βεβαίως αυτά επιβεβαιώθηκαν και από τον Επίτροπο της Ευρωπαϊκής Ένωσης που ενώ στη θεωρία υποστηρίζει το κτηματολόγιο ως θεμελιώδες έργο για την ανάπτυξη της Ελλάδος και λέει ορισμένα λόγια για τη διάθεση της καινούριας Υπουργού, δεν δεσμεύεται ότι θα συνεχιστεί η χρηματοδότηση του έργου. 
Αλλά δεν είναι μόνο το κτηματολόγιο, κυρία Πρόεδρε, είναι και πολλά άλλα έργα που χρειάζεται η χώρα. 
Στο μετρό της Αθήνας είχαμε υπέρβαση του αρχικού προϋπολογισμού και ακόμα δεν έχουν παραδοθεί σημαντικά τμήματα του έργου. Παραδόθηκε ένα τμήμα του έργου, αλλά σημαντικά τμήματα του έργου που έπρεπε να είχε παραδοθεί από το 1997, θα παραδοθούν το Σεπτέμβρη του 2002 και θα δούμε αν θα παραδοθούν μέχρι τότε. 
Στον οδικό άξονα της ΠΑΘΕ οι καθυστερήσεις και οι υπερβάσεις είναι πάρα πολύ μεγάλες. Στην Εγνατία Οδό, που είναι το έργο το οποίο πραγματικά θα μπορούσε να αλλάξει τη μορφή της Ελλάδας, είναι χαρακτηριστικό ότι έχει κατασκευαστεί μόνο ένα μικρό μέρος του έργου. Από τότε που ανέλαβε ο προηγούμενος Υπουργός ΠΕΧΩΔΕ, στο τέλος του 1993, σε σύνολο εξακοσίων πενήντα οκτώ χιλιομέτρων παραδόθηκαν μόνο εκατόν δέκα έξι χιλιόμετρα και υπάρχουν και άλλα εκατόν είκοσι ένα χιλιόμετρα που είχαν κατασκευαστεί στην τριετία 1990-1993. Δηλαδή δώσαμε εκατόν δέκα έξι χιλιόμετρα από τα εξακόσια πενήντα οκτώ στην Εγνατία, ενώ έχουν γίνει εγκαίνια για διάφορα μικρά τμήματα του έργου κοντά σε μεγάλες πόλεις συνήθως. Αναφέρω την παράκαμψη της Καβάλας όπου ένα έργο είκοσι πέντε χιλιομέτρων χρησιμοποιήθηκε ως πρόσχημα για να εγκαινιαστεί για μια ακόμη φορά η Εγνατία ή να φανεί ότι παραδίδεται η Εγνατία. 
Και βεβαίως δεν μιλάω για τις υπερβάσεις του προϋπολογισμού ή για το γεγονός ότι δεν έχουμε εξασφαλίσει τη χρηματοδότηση των έργων. Υπάρχει, λοιπόν, τεράστιο πρόβλημα αναφορικά με τα έργα. Και το πρόβλημα αυτό, κύριες και κύριοι συνάδελφοι και κυρία Πρόεδρε, σχετίζεται με το πώς σχεδιάζονται και εκτελούνται τα έργα στην Ελλάδα. Το ζητούμενο που είναι η διαφάνεια, η νομιμότητα, ο υγιής ανταγωνισμός και η προστασία του δημοσίου συμφέροντος, ώστε να έχουμε γρήγορη και ποιοτική ολοκλήρωση των έργων και να έχουμε και μια οικονομικότερη διαδικασία, δεν έχει διασφαλιστεί. Παρά το γεγονός ότι η Κυβέρνηση έχει φέρει νόμους -και έφερε και προσφάτως νόμους- τους καταδικάσαμε διότι υποχρέωνε τις κατασκευαστικές εταιρίες σε συγχώνευση και μείωνε τον ανταγωνισμό. Παρά το γεγονός ότι έχουν ξοδευτεί εκατοντάδες δισεκατομμύρια, αυτά που είναι στοιχειώδη, που σε άλλες χώρες είναι αυτονόητα, στην Ελλάδα ακόμη είναι τα ζητούμενα. 
Η Νέα Δημοκρατία, κυρίες και κύριοι συνάδελφοι, έχει για τα θέματα των έργων στο πρόγραμμά της συγκεκριμένες δεσμεύσεις, ώστε να αλλάξει ο χάρτης της παραγωγής και κυρίως του σχεδιασμού δημοσίων έργων στην Ελλάδα. Θεωρούμε ότι πρέπει να υπάρξει ένα επιτελικό όργανο, τόσο σε κεντρικό, όσο και περιφερειακό και νομαρχιακό επίπεδο, που να προσδιορίζει τις προτεραιότητες και τον προγραμματισμό των έργων εκείνων που η εκτέλεσή τους ανταποκρίνεται σε άμεσες και πραγματικές ανάγκες. Εδώ τα έργα σχεδιάζονται καθυστερημένα. Πολλές φορές οι μελέτες δεν ολοκληρώνονται και κυρίως δεν υπάρχει αυτήν τη στιγμή πρόβλεψη για έργα που πρέπει να γίνουν μετά το 2006. Υπάρχει στο Γ΄ Κοινοτικό Πλαίσιο Στήριξης η πρόβλεψη να ολοκληρωθούν τα έργα του Β' Κοινοτικού Πλαισίου Στήριξης, τα οποία δεν είχαν ολοκληρωθεί, αλλά καινούρια έργα μεγάλα που θα δώσουν καινούρια πνοή στη χώρα μετά το 2006 δεν έχουν προγραμματιστεί. Και είναι γνωστό ότι τα έργα έχουν μια πολύ μεγάλη περίοδο ωρίμανσης. Χρειάζονται, δηλαδή, να περάσουν από ένα στάδιο προμελέτης, μελέτης, οριστικής μελέτης, σχεδιασμού. Όλα αυτά δεν έχουν γίνει για καινούρια έργα και στην ουσία περιοριζόμαστε σήμερα στο να προσπαθήσουμε να ολοκληρώσουμε έργα που έχουν σχεδιαστεί πολλά χρόνια πριν και καινούριο σχεδιασμό δεν κάνουμε.
( Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Επίσης υπάρχει ένα ζήτημα στη στελέχωση των αρμοδίων υπηρεσιών του ΥΠΕΧΩΔΕ. Πρέπει και σε κεντρικό και σε περιφερειακό επίπεδο το ΥΠΕΧΩΔΕ να στελεχωθεί με τα κατάλληλα στελέχη. 
Υπάρχει ένα θέμα σχετικά με το τι ποινές επιβάλλονται και πώς επιβάλλονται σε αυτούς οι οποίοι, είτε καθυστερούν είτε παρουσιάζουν έργα με κακοτεχνίες είτε έχουν αποκλίσεις στους προϋπολογισμούς της αρχικής σύμβασης. 
Πρέπει -και με αυτό θέλω να τελειώσω, επειδή ο χρόνος είναι λίγος και θα συζητηθεί επερώτηση της Νέας Δημοκρατίας με αντίστοιχα θέματα πολύ σύντομα- να καταλάβει η Κυβέρνηση ότι δεν υπάρχει άλλος χρόνος για να χαθεί. Αν χρειαστούν δύο χρόνια μέχρι να πάμε στις εκλογές και μέσα σε αυτά τα δύο χρόνια δεν ξεκινήσουμε να αλλάξουμε το σύστημα της παραγωγής των δημοσίων έργων στη χώρα μας και κυρίως, αν δεν ξεκινήσουμε να σχεδιάσουμε καινούρια έργα για το 2006 και να βρούμε και τον τρόπο με τον οποίο θα τα χρηματοδοτήσουμε, τότε οι ευθύνες της σημερινής Κυβέρνησης, οι οποίες είναι εγκληματικές μέχρι σήμερα, θα είναι ακόμα μεγαλύτερες. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου έχει το λόγο.
Τώρα έχουμε τη διευρυμένη νομαρχιακή αυτοδιοίκηση Ξάνθης-Καβάλας-Δράμας.
ΓΕΩΡΓΙΟΣ ΑΛΟΓΟΣΚΟΥΦΗΣ: Η Α΄ Αθηνών πάει στην Κοινοβουλευτική Ομάδα της Νέας Δημοκρατίας.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κωνσταντίνου, έχετε το λόγο.
ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε.
Λυπούμαι που αναχωρεί ή αποχωρεί ο συνάδελφος Κοινοβουλευτικός Εκπρόσωπος της Νέας Δημοκρατίας. Ήρθε, περίπου διέγραψε τα πάντα και όσα καλά γίνονται προσπάθησε να πει ότι προγραμματίσθηκαν από τη Νέα Δημοκρατία. Δεν κάθεται να ακούσει αν είναι έτσι ή όχι τα πράγματα. Επέμεινε ιδιαίτερα σε ένα-δύο έργα που νομίζει ότι δημιουργούν ένα κλίμα έξω και αποχώρησε. 
Ποιο είναι αυτό στο οποίο επέμεινε ιδιαίτερα, κύριε Πρόεδρε; Επέμεινε στο Εθνικό Κτηματολόγιο. Ίσως θεωρεί ότι είναι ένα θέμα που "βγαίνει" για τη Νέα Δημοκρατία και για τον Τύπο γενικώς, διότι υπήρξαν κάποια προβλήματα που είναι γνωστά σε όλους. Ξέχασε, όμως, ο κ. Αλογοσκούφης να πει ότι στον προγραμματισμό της Νέας Δημοκρατίας για το Β' Κοινοτικό Πλαίσιο Στήριξης δεν υπήρχε Εθνικό Κτηματολόγιο, ότι η κυβέρνηση του Ανδρέα Παπανδρέου τον Οκτώβριο του 1993 αναγκάστηκε να ξανακαταθέσει πρόγραμμα για το Β΄ Κοινοτικό Πλαίσιο Στήριξης, μέσα στο οποίο σε ταχύ χρονικό διάστημα, ο τότε Υπουργός ΠΕΧΩΔΕ αναγκάστηκε να ανοίξει και να συγκροτήσει φάκελο, σε συνεργασία με όλους τους εμπλεκόμενους και αρμόδιους φορείς, για να υποβάλλουμε εν τάχει πρόγραμμα -αν θυμάμαι καλά υποβλήθηκε το Δεκέμβριο του 1993- ώστε να έχουμε πρόταση για Εθνικό Κτηματολόγιο.
Δεν υπήρχε, λοιπόν, στο πρόγραμμα, στο σχέδιο, στις προτάσεις της Νέας Δημοκρατίας Εθνικό Κτηματολόγιο, παρ' όλο που γνώριζε ότι είμαστε η μόνη χώρα στην ευρωπαϊκή Ήπειρο, με εξαίρεση την Αλβανία, που δεν είχαμε Εθνικό Κτηματολόγιο. Προσπάθησε δε να μας πει ότι το μετρό παραδείγματος χάρη, είναι έργο της Νέας Δημοκρατίας! Ό,τι θετικό έκανε η Κυβέρνηση του ΠΑΣΟΚ και οι προηγούμενοι Υπουργοί ΠΕΧΩΔΕ αλλά και ο παριστάμενος Υφυπουργός, τάχα ή δεν ήταν τίποτα ή ήταν ήδη σχεδιασμένο από τη Νέα Δημοκρατία.
Θέλω να σας θυμίσω, κύριε Πρόεδρε, γιατί πρέπει πάντοτε τα πολιτικά πρόσωπα να έχουμε μνήμη, ότι παλαιότερα ό,τι έργο γινόταν δεν έλεγα η Νέα Δημοκρατία ότι είναι έργο δικό της. Έλεγε ότι είναι έργο της ΕΟΚ. Τότε ακόμα λεγόταν ΕΟΚ. Τώρα φαίνεται ότι άλλαξε το σλόγκαν και αντί να μας λέει ότι είναι έργο της ΕΟΚ λέει, ότι είναι έργο που σχεδιάστηκε από τη Νέα Δημοκρατία. Ακόμα και για τις επεκτάσεις του μετρό, ακόμα και για το Ρίο Αντίρριο, ακόμα και για την Ιονία Οδό, τα ίδια λέει. Ποιος ξέρει τι άλλο θα ακούσουμε; 
Εδώ ακούσατε να τονίζει ο Κοινοβουλευτικός Εκπρόσωπος της Νέας Δημοκρατίας τη σπουδαιότητα της Εγνατίας Οδού. Τόσο μεγάλη μάλιστα μας είπε ότι είναι, που είναι ίσως και το πρώτο αναπτυξιακό έργο, αλλά δεν φρόντισε καν, όταν ήταν Κυβέρνηση η Νέα Δημοκρατία, να προγραμματίσει να υπάρχει χρηματοδότηση γι' αυτό το πράγματι πρώτης προτεραιότητας έργο για όλη την Ελλάδα, άσχετα αν βρίσκεται στη Βόρειο Ελλάδα, που όπως είπατε, κύριε Πρόεδρε, εμάς της διευρυμένης Νομαρχιακής Αυτοδιοίκησης Δράμας-Καβάλας-Ξάνθης μας πονάει ιδιαίτερα. Εκεί ο συνάδελφος κ. Τσακλίδης έχει κάνει μία σημαντική προσπάθεια.
Νομίζω, ότι πρέπει να αφήσω λίγο τον κ. Αλογοσκούφη, ο οποίος ελάχιστα συνεισέφερε στη συζήτηση. Θέλω, όμως, να πω ένα σχόλιο, έστω στο λίγο χρόνο που αφιερώνω στη Νέα Δημοκρατία, υπογραμμίζοντας ότι η όλη προσπάθειά του είχε ένα και μοναδικό στόχο. Να μηδενίσει το έργο που γίνεται σ' αυτόν τον τομέα, στα έργα υποδομής από το ΠΑΣΟΚ. Εκεί είναι ο στόχος και φαίνεται ότι αυτή θα είναι η μόνιμη επωδός της Νέας Δημοκρατίας, ο μηδενισμός όλων.
Να έλθω όμως στην πιο τεκμηριωμένη και συστηματική προσπάθεια που έκαναν οι συνάδελφοι του Συνασπισμού αναπτύσσοντας αυτήν την επερώτηση. Εδώ δεν είχαμε μια προσπάθεια μηδενισμού, δεν μπορώ να πω κάτι τέτοιο, είχαμε θετικές προσεγγίσεις, έκφραση της αγωνίας που έχουν οι συνάδελφοι. Είναι φανερό ότι ξεκινούν από την αγωνία που έχουν για το πώς θα ολοκληρωθούν τα έργα. Νομίζω, όμως, πως σε ό,τι αφορά το Συνασπισμό, πρέπει να πω, κύριοι συνάδελφοι, ότι είχατε ένα έλλειμμα αισιοδοξίας για το πού πάει η χώρα και πού πάνε αυτά τα έργα. Και από το γενικό τόνο και το κλίμα που προσπαθήσατε να μεταφέρετε βγάζω αυτό το συμπέρασμα, αλλά και από τον Κοινοβουλευτικό Εκπρόσωπο του Συνασπισμού. Τα έξι θέματα που έθιξε, τα σημείωσα και εγώ. Βεβαίως ο ίδιος τα γνωρίζει πολύ καλύτερα. Είναι έξι θέματα που πράγματι έχουν προβλήματα. Η ορθότητα, όμως, των επιχειρημάτων του Συνασπισμού θα ήταν όχι μόνο να επισημάνει αυτά, θέματα για τα οποία βεβαίως έχει το δικαίωμα, και πολύ καλά κάνει και τα επισημαίνει και προτείνει διάφορες αντιμετωπίσεις, αλλά τα μεγάλα έργα που απασχολούν τη χώρα δεν είναι μόνο αυτά. Υπάρχουν και άλλα στα οποία πάμε καλά. Υπάρχουν και άλλα στα οποία η Κυβέρνηση μπόρεσε να είναι αποτελεσματική. Υπάρχουν και άλλα που κοσμούν ήδη την Αθήνα, τη χώρα μας, που μας δίνουν έναν άλλο τόνο και για τα οποία δικαιούμαστε να είμαστε αισιόδοξοι ότι έτσι μπορούμε να κάνουμε και άλλα πράγματα. Δεν νομίζω ότι πρέπει να μένουμε μόνο σε όσα πράγματι αντιμετωπίζουν διάφορα προβλήματα.
Σε ό,τι αφορά τις καθυστερήσεις που ήταν το πρώτο θέμα που έθεσε ο κ. Κουβέλης, σπεύδω να πω ότι έχει και μία πλευρά, την οποία ο ίδιος κλείνοντας την ομιλία του τόνισε, χωρίς ίσως να θέλει να δώσει αυτήν τη διάσταση. Αναφερθήκατε στο πώς γίνονται οι καθυστερήσεις, ποιοι παίρνουν τις ευθύνες. Τι σημαίνει αυτό όταν καθυστερούν έργα; Εδώ έχει ευθύνη και η Κυβέρνηση, αλλά όταν είπατε για τις καθυστερήσεις της ΕΡΓΟΣΕ, φέρατε το παράδειγμα του σιδηρόδρομου της νέας χάραξης Κόρινθος-Πάτρα. Είναι σωστό αυτό που είπατε, αλλά ο ίδιος είπατε ότι εδώ πρόκειται για μια καταστροφή του περιβάλλοντος. Δεν μπαίνω στο θέμα αν είναι ή δεν είναι γιατί δεν το γνωρίζω, αλλά να πώς γίνονται οι καθυστερήσεις και να πώς ένα έργο που πρέπει να τελειώσει σε συγκεκριμένες προθεσμίες και που όλοι το επιθυμούμε δεν μπορεί να τελειώσει, διότι αμέσως χίλιες δυο οργανώσεις, είτε πραγματικά είτε καθ' υπερβολή σηκώνονται θυμούμενοι το περιβάλλον ή προβάλλοντας για άλλα συμφέροντα το περιβάλλον. Γνωρίζετε πόσα προβλήματα είχαμε με την Εγνατία, αλλά και άλλους μεγάλους δρόμους σε ό,τι αφορά τις αρχαιολογικές υπηρεσίες. Απαλλοτριώσεις και χίλια δυο τέτοια θέματα που πράγματι οδηγούν σε μη ηθελημένη καθυστέρηση των έργων.
Αυτό που θα ήθελα να πω, όμως, στρεφόμενος προς την Κυβέρνηση, στο φίλο και εκλεκτό συνάδελφο τον κ. Τσακλίδη, είναι το εξής: Άκουσα πολλές φορές την Κυβέρνηση -όχι εσάς προσωπικά- να λέει μην ανησυχείτε -ιδίως για το Β΄ Κοινοτικό Πλαίσιο Στήριξης- οι πόροι είναι διασφαλισμένοι, δεν θα χάσουμε το πόρους και το έργο θα γίνει. Ήθελα να θυμίσω σε αυτά τα κυβερνητικά στελέχη που το λένε ότι όταν ένα αρδευτικό έργο ή ένας δρόμος καθυστερεί να γίνει δύο, τρία, πέντε χρόνια, το διάστημα αυτό δεν είναι ότι έχουμε τους πόρους. Είναι το ότι απωλέσαμε παραγωγή, πρώτον για το έργο, αλλά και για το τι θα σήμαινε αν λειτουργούσε ένα αρδευτικό έργο, εάν λειτουργούσε ένας δρόμος για μια περιοχή. Τι οικονομική πρόσθεση, τι προσθήκη, τι ανάπτυξη θα προσέδιδε. Και αυτό θα πρέπει η Κυβέρνηση να το υπολογίζει, όχι μόνο στο ότι δεν χάθηκαν πόροι, αλλά στο τι απωλέσαμε μην κάνοντας αυτό. 
Δεν θέλω κύριε συνάδελφε του Συνασπισμού να μιλήσω για το σχεδιασμό. Ο Υπουργός αναφέρθηκε αναλυτικά στο τι διαδικασίες ακολουθήθηκαν και σε πρωτοβάθμιο και σε δευτεροβάθμιο επίπεδο για να υπάρξει ένας δημοκρατικός σχεδιασμός. Ούτε για τις κακοτεχνίες -ιδίως για το θέμα της Υλίκης που θίξατε- που ανέπτυξε νομίζω διεξοδικά ο κύριος Υπουργός τη διαφορά μέχρι το 1994 τι κακοτεχνίες υπήρχαν από το πρώτο και τι έργο έγινε μετά από το Β΄ Κοινοτικό Πλαίσιο Στήριξης. 
Βεβαίως, θα κλείσω υπενθυμίζοντας στην Κυβέρνηση και ιδιαίτερα στον παριστάμενο Υπουργό το έργο της Εγνατίας Οδού. Θα έπρεπε να πούμε στον κ. Αλογοσκούφη που έφυγε ότι τα στοιχεία που μας έδωσε για την Εγνατία Οδό, κάθε άλλο παρά ορθά ήταν. Και οι δαπάνες που έγιναν και τα χιλιόμετρα που έχουν κατασκευαστεί είναι πολύ περισσότερα από αυτά που έλεγε ο κ. Αλογοσκούφης.
'Εχουμε μία Εθνική Οδό μήκους 680 χιλιομέτρων -στην Εγνατία Οδό αναφέρομαι- για την οποία έχουν δαπανηθεί μετά το 1994 πάνω από 710 δισεκατομμύρια δραχμές. Δεσμευτήκατε, κύριε Υπουργέ, ότι στο τέλος του 2004 η Εγνατία Οδός εκτός από δύο κομμάτια στα Γρεβενά και πιθανόν στο Νέστο θα είναι ολοκληρωμένη. Αυτό το θεωρώ πάρα πολύ θετικό. Αλλά θέλω να σας πω ότι αυτά πρέπει να τα γνωρίζει και όλος ο κόσμος. Πρέπει ό,τι έργο γίνεται στην ΠΑΘΕ -και στις προσπάθειες που γίνονται για άλλα ίσως μικρότερης αλλά μεγάλης τοπικής σημασίας έργα- και ιδίως για την Εγνατία Οδό πρέπει να τα πείτε σε όλον τον ελληνικό λαό και αυτό είναι ένα θέμα που αφορά και εμάς ιδιαίτερα, αφορά τους κάθετους άξονες. 'Εχω εδώ τις δαπάνες που έχουν προϋπολογιστεί από το Γ΄ Κοινοτικό Πλαίσιο Στήριξης. Θέλω να σας πω, κύριε Τσακλίδη, ότι επειδή καμιά φορά τα θέματα είναι και ένα προσωπικό στοίχημα, πρέπει και εσείς να βάλετε με τον εαυτόν σας ένα τέτοιο στοίχημα σε ό,τι αφορά τους κάθετους άξονες στον 'Εβρο, στη Ροδόπη, στη Ξάνθη, στη Δράμα, στις Σέρρες, εννοώ τον Προμαχώνα αλλά ιδίως τα τέσσερα πρώτα που ανέφερα όπου πράγματι υπάρχουν καθυστερήσεις. Υπάρχει ένας νέος σχεδιασμός, ότι θα ολοκληρωθούν το 2004, αλλά νομίζω ότι καθυστερούμε. Μπορούμε να πάμε πιο γρήγορα διότι οι ευκαιρίες που δίνονται για μία χώρα δεν είναι άπειρες και πολλές. Ούτε καν πολλές. Και δεν νομίζω ότι θα έχουμε άλλες ευκαιρίες προς τη Βουλγαρία, προς τη Γιουγκοσλαβία. Τώρα είναι ο χρόνος και νομίζω ότι και σ' αυτό το στοίχημα θα ανταποκριθείτε έτσι όπως ξέρετε να το κάνετε. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Άκουσα προσεκτικά την τοποθέτηση του κυρίου Υπουργού. Ευχαριστώ για το ότι πραγματικά προσπάθησε να μου απαντήσει στα περισσότερα σημεία. Θα έλεγα ότι όντως ήταν κουραστική η επερώτησή μας αλλά πραγματικά έχει αυτήν την αγωνία για το πώς θα ολοκληρώσουμε το μεγάλο αναπτυξιακό μας πρόγραμμα το Γ΄ Κοινοτικό Πλαίσιο Στήριξης αλλά και πώς αυτό θα αποτελέσει μια τελευταία ευκαιρία για να βελτιώσουμε και τη Δημόσια Διοίκηση και την παραγωγή των δημοσίων έργων και το κυριότερο να επιχειρήσουμε επιτέλους την έναρξη της περιβόητης ισόρροπης ανάπτυξης για τον τόπο μας.
Γι' αυτό θα έλεγα ότι δεν με βρίσκει σύμφωνη, ότι πραγματικά δεν χάθηκαν πόροι από το Β' Κοινοτικό Πλαίσιο Στήριξης. Ξέρετε, κύριε Υπουργέ, δεν είναι τελικά το στοίχημα στην απορρόφηση των πόρων. Το στοίχημα είναι να κάνουμε τα έργα όταν πρέπει, με το κόστος που πρέπει και να κάνουμε και ένα νέο σχεδιασμό έργων, τέτοιο σχεδιασμό ούτως ώστε τα έργα να αποδώσουν κυρίως στους τομείς της απασχόλησης, κυρίως στην ανάπτυξη των περιφερειών της χώρας μας που, όπως ξέρετε, οι δικές μας περιοχές τουλάχιστον είναι οι τελευταίες από τις περιοχές της Ευρωπαϊκής Ένωσης.
Έτσι θα έλεγα ότι δεν απέδωσε το Β' Κοινοτικό Πλαίσιο Στήριξης σ' αυτούς τους στόχους που τουλάχιστον βάζουμε εμείς και από την άλλη πλευρά μεταφέρθηκε ένα σημαντικό μέρος στα δύο πολύ κρίσιμα χρόνια της έναρξης του Γ΄ Κοινοτικού Πλαίσιου Στήριξης, με αποτέλεσμα να έχουμε μια κυλιόμενη πλέον κατάσταση και πολύ σημαντικές επιπτώσεις και καθυστερήσεις για το Γ' Κοινοτικό Πλαίσιο Στήριξης. Τελικά συνεχώς σ' αυτά τα κοινοτικά πλαίσια μεταφέρονται τα μεγάλα έργα που έχει ανάγκη η χώρα μας αλλά δεν μεταφέρονται αυτές οι δράσεις, οι νέες δομές που θέλουν τη συμμετοχή των νέων φορέων για να δώσουν μια άλλη διάσταση κυρίως στην περιφέρεια και να δημιουργήσουν την περιβόητη ανάπτυξη. Σ' εκείνα τα θέματα έχουμε τεράστιες καθυστερήσεις με πολύ σοβαρές επιπτώσεις. 
Θα ήθελα δε να προσθέσω ότι έχουμε μπροστά μας το μεγάλο εγχείρημα των Ολυμπιακών Αγώνων, έχοντας πλέον συσσωρεύσει και άλλα έργα στο λεκανοπέδιο της Αττικής με αυτό το φαύλο κύκλο των Ολυμπιακών Αγώνων. Αν αρχίσετε και κάνετε τις διαιρέσεις για τις απορροφήσεις που πρέπει να κάνει η χώρα μας από σήμερα μέχρι το 2006, να σας προσθέσω εγώ και άλλα δύο χρόνια, θα φθάσετε και σεις να υπολογίζετε ότι σε έργα και δράσεις θα πρέπει να απορροφούμε γύρω στα 3,5 τρισεκατομμύρια το χρόνο, πράγμα το οποίο ούτε δυνατότητα έχει η Ελλάδα να το κάνει, ούτε βέβαια της επιτρέπεται και από τους κανονισμούς της Ευρωπαϊκή Ένωσης. 
Τι συμβαίνει με αυτό, κύριε Υπουργέ; Εκείνο το οποίο θα συμβεί θα είναι πράγματι η στέρηση στα έργα της περιφέρειας. Θα είναι μεγάλο το πρόβλημα. Ακόμα και το ότι αφήσατε έξω από τα μεγάλα έργα το στελεχιακό δυναμικό και των κατασκευαστικών επιχειρήσεων, αλλά και το τεχνικό και εργατοτεχνικό προσωπικό της περιφέρειας που μαστίζεται από την ανεργία, φοβάμαι ότι δεν θα υπάρξουν χρήματα για να μπορέσουν να εκτελεστούν αυτά τα μικρά έργα που είναι πολύ σημαντικά. 
Δεν συμμερίζομαι δηλαδή την αισιοδοξία σας και δεν είναι κακό -έφυγε ο Κοινοβουλευτικός Εκπρόσωπος του ΠΑΣΟΚ- που δεν το συμμερίζομαι αυτό και διατυπώνω την αγωνία μου. 
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε ότι οι άνθρωποι σύμφωνα με το μύθο του Αισώπου δύο πήρας φέρουν, τη μία έμπροσθεν και την άλλη όπισθεν. Ο κ. Κωνσταντίνου είπε για τον Κοινοβουλευτικό Εκπρόσωπο της Νέας Δημοκρατίας, τώρα εσείς λέτε για τον Κοινοβουλευτικό Εκπρόσωπο του ΠΑΣΟΚ. 
Έφυγαν οι συνάδελφοι γιατί είχαν κάποιες δουλειές. Θα ξαναγυρίσουν όμως στην Αίθουσα. 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν πειράζει. Θα τα διαβάσει από τα Πρακτικά ενδεχομένως. 
Σας είπαμε και τα επιχειρήματα μας, κύριε Υπουργέ, και δεν μας φθάνει ο χρόνος να εξαντλήσουμε τα παραδείγματα που έχουμε από τις παρενέργειες του μαθηματικού τύπου. Πρέπει να καθίσετε να το σκεφθείτε καλά για να δούμε τι θα κάνουμε. Το αποτέλεσμα του ολυμπιακού χωριού το είδατε. Άλλα έργα έχουν φθάσει να έχουν εκπτώσεις της τάξεως 2,5%, ή 5% ή 6% κλπ και φαίνεται πλέον ότι το θέμα της ανάθεσης επιλύεται με τις μεθόδους της πληροφορικής και όχι βέβαια με την ουσιαστική συμμετοχή της Διοίκησης που εμείς θέλουμε. Γιατί εκείνο που θέλουμε είναι η αναβάθμιση των τεχνικών υπηρεσιών, να μην είναι οι εργαζόμενοι Μηχανικοί Τεχνικοί είναι οι γραφειοκράτες αυτοί οι οποίοι τελικά κάνουν τους ελεγκτικούς μηχανισμούς, αλλά να είναι αυτοί που υπεισέρχονται επί της ουσίας του τεχνικού τους αντικειμένου. Και τελικά δεν υπάρχει καλύτερο σύστημα από αυτό της ανάθεσης στο τελευταίο μειοδότη αν η δημόσια διοίκηση πατά καλά στα πόδια της και είναι καλά στελεχωμένη με αξιόπιστους δημόσιους υπαλλήλους και υπηρεσίες.
Δεν υπάρχει μεγαλύτερη διαφάνεια στα θέματα των έργων. Βέβαια αυτό θέλει πολύ ουσιαστικές προϋποθέσεις και για τη διεξαγωγή του διαγωνισμού αλλά και για την επίβλεψη και την εκτέλεση του έργου. 
Όσον αφορά για τα θέματα των μελετών και βέβαια πρέπει να γίνει η αναθεώρηση που έχει καθυστερήσει πάρα πολύ. Σας εφιστώ όμως την προσοχή να μην πάμε σε ένα άλλο πλαίσιο το οποίο πραγματικά θα βγάζει το ελληνικό επιστημονικό δυναμικό με τα σαφή χαρακτηριστικά και ουσιαστικά προσόντα που έχει από την υπόθεση των μελετών και θα μετατρέπει και τις επιστημονικές και τεχνικές μελέτες σε ένα άλλο επίπεδο, όπως μας έχει συνηθίσει πλέον να το κάνει η εισαγόμενη νεοφιλελεύθερη πολιτική, η οποία μεταφέρει ακόμα και καθαρά τεχνικά θέματα στους νόμους και στις διαδικασίες της αγοράς. 
Όσον αφορά το θέμα της ποιότητας και κοστολόγησης των έργων. Αναφερθήκατε στη λειτουργία του ΙΟΚ. Πριν από ένα χρόνο άρχισε κουτσά στραβά να λειτουργεί ο ΙΟΚ. Τον ιδρύσατε με το πολύ καλό θεσμικό πλαίσιο, που ανέφερα κι εγώ, τον 1418 το 1984 και όμως από τότε δεν λειτούργησε. Και αποτέλεσμα αυτού ήταν ότι δεν εκσυγχρονίστηκαν ούτε βρέθηκαν οι αδυναμίες και δυσλειτουργίες κατά την διατήρηση και έλεγχο των μητρώων των εργοληπτικών επιχειρήσεων. Αυτός ήταν και ο λόγος που δεν προχώρησαν οι προδιαγραφές. Αυτός ήταν ο λόγος που δεν υπήρξε από τότε -και παλαιότερα βέβαια- ένα ουσιαστικό και αξιόπιστο σύστημα κοστολόγησης των έργων.
Αυτήν τη στιγμή μπορεί ο ΙΟΚ να αποδώσει εφόσον όμως χρησιμοποιήσει τις υπηρεσίες και την εμπειρία του παρελθόντος. Με καινούρια σχήματα και με ανθρώπους οι οποίοι ακροβατούν από εδώ και πέρα δεν λύνονται αυτά τα θέματα. Γι αυτό θα πρέπει η Γενική Διεύθυνση Ποιότητος να λειτουργήσει, να συνδεθεί με τα παλαιά όργανα, με το ΚΕΔΕ, με τα περιφερειακά εργαστήρια, να συνδεθεί με τους άλλους οργανισμούς, τον ΕΛΟΤ και άλλους που παράγουν όλο αυτό το έργο, με καθυστέρηση βέβαια, αλλά έχουν παράξει ένα σημαντικό έργο στα θέματα του προγραμματισμού και τις κατευθύνσεις για την ποιότητα. 
Αυτήν τη στιγμή παρ' όλο που έχετε προωθήσει αρκετά την υποχρέωση το να έχουν οι ανάδοχοι, τουλάχιστον των μεγάλων έργων, εργαστήρια και να κάνουν τους καθημερινούς ελέγχους, δεν έχετε προωθήσει τα θέματα της πιστοποίησης ακόμα και των εργαστηρίων του δημοσίου. Υπάρχουν πάρα πολλά θέματα που υπολείπονται στην ποιότητα, άλλα για τα οποία έχουν κάνει πίσω, άλλα τα οποία κατά τη δική σας άποψη έχουν πάει καλά. Εδώ όμως χρειάζεται μεγαλύτερη προσοχή γιατί πράγματι πρέπει να εφαρμόσουμε την ελληνική παροιμία "κάλιο το προλαβαίνειν παρά το θεραπεύειν", γιατί τις περισσότερες φορές δεν μπορούμε να θεραπεύσουμε.
Αναφορικά με τα θέματα της Εγνατίας Οδού σας ανέφερα κάποια τμήματα -για τα οποία περιμένω την υπόσχεσή σας- και είπα ότι αυτά είναι λίγα. Τα μικρά έργα δεν φτάνουν ούτε τα 50 δισεκατομμύρια. Και μένει το μεγάλο θέμα του περάσματος της αρκούδας. Μπορείτε να συνεννοηθείτε με το συνάδελφό σας του ΥΠΕΘΟ και να προχωρήσετε σ΄ αυτήν τη χρηματοδότηση. Σχετικά με τους κάθετους άξονες δεν έχει ακόμα οριστικοποιηθεί η χρηματοδότησή τους. Θέλω να μου απαντήσετε. Αν είναι να το πάτε με τις συμβάσεις παραχώρησης ή με αυτοχρηματοδότηση, φοβάμαι πάρα πολύ ότι τελικά δεν θα ολοκληρώσουμε αυτό το πολύ σημαντικό έργο της σύνδεσης της Εγνατίας Οδού με τις γειτονικές χώρες.
Όσον αφορά τα θέματα του σιδηροδρόμου δεν μας απαντήσατε, κύριε Υφυπουργέ. Δεν είναι ενδεχομένως δική σας ευθύνη αλλά μπορείτε να πάρετε πληροφορίες. Η ΕΡΓ-ΟΣΕ δεν απέδωσε έργο. Υπάρχει όντως το 1,3 τρισεκατομμύρια δραχμές. Όμως η ΕΡΓ-ΟΣΕ από το 1996 ελάχιστα έργα έχει αναθέσει. Δεν διεκπεραίωσε πλήρως και με τη διαφάνεια και τον τρόπο που έπρεπε τα έργα που είχε ξεκινήσει ο ΟΣΕ. Και αυτήν τη στιγμή υπάρχει πραγματικά κίνδυνος να απωλέσουμε αυτό το τεράστιο ποσό του 1,3 δισεκατομμύρια δραχμές, γιατί εδώ και πέντε-έξι χρόνια τα έχουμε χάσει πλήρως εξαιτίας αυτών των δυσλειτουργιών. Υπάρχει, λοιπόν, κίνδυνος να το χάσουμε για ένα έργο βεβαίως το οποίο είναι απαραίτητο για τη χώρα μας. Μετά δε και από τα προβλήματα που έχουν τα αεροπλάνα είναι άκρως απαραίτητο.
Εδώ υπάρχουν προβλήματα δυσλειτουργίας, σύνδεσης της ΕΡΓ-ΟΣΕ με τον ΟΣΕ και θα έλεγα ακόμη έτσι εγώ διαβλέπω ότι και ο ίδιος ο υπεύθυνος Υπουργός δεν μπορεί να παρέμβει σ΄ αυτό το σύστημα. Το σύστημα αυτό έχει πολλά προβλήματα και δεν θα ήθελα από αυτό το Βήμα να πάω και να εξειδικεύσω ορισμένα πράγματα. Χρειάζεται, θα έλεγα, εκεί πέρα μια βαθιά τομή για να μπορέσει τελικά να αξιοποιηθεί αυτό το τεράστιο ποσό το οποίο υπάρχει πράγματι για τα θέματα του ελληνικού σιδηροδρόμου.
Δεν μου απαντήσατε τελικά, παρ' όλο που κατάλαβα ότι δεχθήκατε πολλές από τις αιτιάσεις μου για την οπισθοχώρηση και την αποδυνάμωση που υπάρχει σήμερα στα θέματα των τεχνικών υπηρεσιών, κυρίως των υπηρεσιών στην περιφέρεια, στα θέματα της ενοποίησης της νομοθεσίας και σε πολλά άλλα θέματα, στα οποία περίμενα ουσιαστικότερες απαντήσεις. Νομίζω όμως ότι μπορούμε να συνεργαστούμε στο μέλλον, γιατί νομίζω ότι κι εσείς πιστεύετε βαθιά ότι αν δεν στηριχθούμε στο ελληνικό επιστημονικό, τεχνικό και κατασκευαστικό δυναμικό, δεν θα μπορέσουμε να προχωρήσουμε αυτά, τα οποία όλοι μαζί θέλουμε για τη χώρα μας.
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, δικαιούστε τρία λεπτά, αλλά θα σας δώσω πέντε. Κοιτάξτε να τοποθετήσετε τη σκέψη σας.
Ορίστε, έχετε το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
Ο κύριος Υπουργός μας είπε ότι ισχυριζόμαστε ότι τίποτα δεν πάει καλά. Κι όμως -λέει- πολλά πράγματα στην Ελλάδα προχωράνε και ανοίγονται δρόμοι. 
Κύριε Υπουργέ, με συγχωρείτε, όταν έχουμε Α΄ Κοινοτικό Πλαίσιο Στήριξης, Β΄ Κοινοτικό Πλαίσιο Στήριξης, Γ΄ Κοινοτικό Πλαίσιο Στήριξης -πακτωλός τρισεκατομμυρίων- αλίμονο αν δεν τέλειωνε και κανένα έργο. Ασφαλώς κάποια έργα τελειώνουν. Το θέμα είναι όμως πότε τελειώνουν και τι συνέπειες, τι αντίκρισμα έχουν ύστερα στο σύνολο της οικονομίας. 
Σας ανέφερα το αεροδρόμιο των Σπάτων. Για μας ήταν έγκλημα η επιλογή να πάει το αεροδρόμιο στα Σπάτα. Το εξήγησα, αλλά εν πάση περιπτώσει, ο γέγονε, γέγονε. Δύο όμως είναι τα πελώρια θέματα αυτήν τη στιγμή, κύριε Υπουργέ, διότι δεν μιλάμε για οποιοδήποτε έργο. Αυτό το έργο, το αεροδρόμιο, συνδέεται με όλη την ελληνική οικονομία: την παραγωγικότητά της, την ανταγωνιστικότητά της, το μέλλον και τις προοπτικές της. Υπάρχουν εδώ δύο μεγάλα προβλήματα, κύριε Υπουργέ, στα οποία κάποτε πρέπει να τοποθετηθείτε. Δεν τα αφήνετε στο χρόνο να τρέχουν τα προβλήματα αυτά. 
Είναι πανάκριβο το αεροδρόμιο, κύριε Υπουργέ. Και σας ρωτώ: Αυτή ήταν η πρόβλεψή σας; Να κάνετε το πιο ακριβό αεροδρόμιο στη Μεσόγειο; Να πάτε στον 21ο αιώνα με αεροδρόμιο πιο ακριβό απ' αυτά που υπάρχουν στις γειτονικές μας χώρες; Έχουν χρεοκοπήσει όλες οι αεροπορικές εταιρίες εξαιτίας του αεροδρομίου. Καμιά δεν πλησιάζει. Είναι τεράστιο βάρος για την Ολυμπιακή αυτό το αεροδρόμιο.
Πήρατε κάποια μέτρα. Δεν αρκούν αυτά τα μέτρα για να μειωθεί το κόστος. Και σας παρακαλώ, απαντήστε μου: Τι θα κάνετε για να σταθεί αυτό το αεροδρόμιο ως ένα διεθνές αεροδρόμιο; Τι θα κάνετε για να μειώσετε το κόστος; Έχετε πρόγραμμα; Έχετε σχεδιασμό; Ή θα αφήσετε έτσι, να τρέχουν τα προβλήματα στο χρόνο και να έχουμε μία προβληματική επιχείρηση στο τέλος; Διότι προβληματικό είναι το αεροδρόμιο. Ζημιές θα έχει τα επόμενα χρόνια. Το αναγνωρίζετε, το ξέρετε ότι θα έχει ζημιές; Ποιος θα πληρώσει αυτές τις ζημιές; 
Πληρώσαμε μία σύμβαση ο κούκος αηδόνι! Λεόντειος σύμβαση υπέρ της HOCHTIFF. Θα πληρώνουμε επί χρόνια και τις ζημιές του αεροδρομίου των Σπάτων; Γιατί; Αυτός ήταν ο σχεδιασμός; Να κάνετε ένα ζημιογόνο αεροδρόμιο, μια προβληματική επιχείρηση; Ποιος θα πληρώσει αυτές τις ζημιές; Εγείρει απαιτήσεις η ΗΟCHTIFF, διότι βλέπει τα προβλήματα. Τι λέτε απέναντι σ' αυτές τις νέες απαιτήσεις που προβάλλει, οι οποίες είναι ετεροβαρείς για το ελληνικό δημόσιο; Μη μου επικαλεστείτε την κρίση στις αεροπορικές εταιρίες. Όλοι την ξέρουμε. Η κρίση όμως δεν επιδρά μόνο στα Σπάτα. Επιδρά σε όλα τα αεροδρόμια της Ευρώπης. Κι εν πάση περιπτώσει, δεν είναι υπεύθυνη η κρίση για όλα αυτά. Διότι ο καπιταλισμός έχει και την άνοδο, έχει και την ύφεση. Οι υφεσιακές τάσεις του καπιταλισμού πρέπει να είναι προβλεπόμενες. Όχι στην ύφεση θα κλείνετε τα αεροδρόμια και θα πληρώνει το ελληνικό δημόσιο με λεόντειες συμβάσεις του κόσμου τα λεφτά.
Το δεύτερο που θέλω να σας πω είναι για την Αττική Οδό. Καθυστέρηση μεγάλη. Είναι 350 και 350 δραχμές τα διόδια, 700 δραχμές πήγαινε-έλα για δέκα χιλιόμετρα. Εβδομήντα δραχμές το χιλιόμετρο. Ποιος θα πλησιάσει σ' αυτήν την Αττική Οδό; Και σας ρώτησα: Πού θα πάει το διόδιο στην Αττική Οδό; Έχετε κάνει σύμβαση που δίνει τη δυνατότητα να έχει 1,5 ευρώ σε τιμές του 1994, οι οποίες όμως θα αναπροσαρμόζονται -λέτε- κατά τον πληθωρισμό. Ξέρετε τι σημαίνει αυτό σήμερα; Διόδιο που μπορεί να το φτάσει η εταιρεία στις 2.000 δραχμές.
Και σας ρωτώ: θα αυξήσετε τα διόδια μέσα στο 2002 στην Αττική Οδό; Θα αυξηθούν περαιτέρω; Ποιος θα πλησιάσει όμως εκεί; Και για μια ελίτ είναι αυτοί οι δρόμοι; Κι εν πάση περιπτώσει, αν κι αυτή δεν πάει καλά, εσείς θα πληρώνετε τα δάνεια των ιδιωτικών εταιρειών, οι εταιρείες μόλις αποπληρώσουν το κεφάλαιο και θα έχουν ένα κέρδος θα αποσυρθούν κι εσείς θα πληρώνετε τα δάνεια και θα αυξάνετε έτσι το δημόσιο χρέος.
Τελειώνω με μία παρατήρηση για τον Πειραιά. Είπατε για το μετρό, επειδή είμαι και Βουλευτής Β΄ Περιφέρειας Πειραιά. Κύριε Υπουργέ, γιατί το μετρό το σταματήσατε στο Αιγάλεω; Δεν υπάρχει Β΄ Περιφέρεια του Πειραιά ή είναι άγνωστη στην Κυβέρνηση αυτή η περιφέρεια, η οποία έχει τις μεγαλύτερες ανάγκες; Και μιλάω για φτωχές λαϊκές συνοικίες, Νίκαια, Κορυδαλλό, Δραπετσώνα, Κερατσίνι, Πέραμα, οι οποίες έχουν ανάγκη της πρόσβασης στο κέντρο. Κι όμως, το μετρό το σταματάτε στο Αιγάλεω, λες και είναι άλλη χώρα από κει και πέρα οι λαϊκές συνοικίες του Πειραιά. Σας παρακαλώ, δεσμευθείτε ότι θα επιταχύνετε τις διαδικασίες, ώστε κάποτε να φθάσει στο ορατό μέλλον, βέβαια, το μετρό και στη Β΄ Περιφέρεια Πειραιά. Διότι μπορεί να μην τα γνωρίζετε, ως Βορειοελλαδίτης, αλλά έχουν τεράστιο πρόβλημα οι κάτοικοι εκεί για την επικοινωνία τους είτε με τον Πειραιά είτε με την Αθήνα. 
Σας ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δεκαπέντε λεπτά.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, θα προσπαθήσω βέβαια να απαντήσω σε όσα θέματα τέθηκαν ή σε όσα προλάβω, γιατί και πάλι έχουμε καινούρια θέματα εφ' όλης της ύλης. 
Για το Κτηματολόγιο έχω αναφερθεί στην πρωτολογία μου. Είπε ο κ. Αλογοσκούφης ότι το έργο αποκλείστηκε από τη χρηματοδότηση του Γ΄ Κοινοτικού Πλαισίου Στήριξης. Κάνει μεγάλο λάθος. Εγώ τόνισα ότι είναι εξασφαλισμένη η χρηματοδότηση από το Γ΄ Κοινοτικό Πλαίσιο Στήριξης του Κτηματολογίου. Τελεία και παύλα. 
ΠΑΝΑΓΙΩΤΗΣ ΛΑΦΑΖΑΝΗΣ: Κτηματόσημο θα μπει; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λαλιωτόσημο το λένε!
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τώρα, θα επιβληθεί μία παρακράτηση. Κατ' αρχάς εγώ είπα και στην πρώτη ομιλία μου, ότι διαφωνώ γιατί σε όσα εγίνοντο στο Κτηματολόγιο είχε πλήρη γνώση και συνυπευθυνότητα η Ευρωπαϊκή Ένωση. Ίσχυε η αρχή της συνυπευθυνότητας. Πέρα απ' αυτό όμως, το θέμα αυτό είχε μία θετική εξέλιξη με τις επαφές της κυρίας Υπουργού χθες και προχθές στην Ευρωπαϊκή Ένωση. Εμείς μπορούμε να προσφύγουμε στο Ευρωπαϊκό Δικαστήριο κι εγώ πιστεύω ότι μπορούμε να δικαιωθούμε, να μην υπάρχει αυτή η παρακράτηση. Αλλά δεν έχω συναντήσει την κυρία Υπουργό, η οποία επέστρεψε χθες, να δω τι ακριβώς έχει συνεννοηθεί. 
ΠΑΝΑΓΙΩΤΗΣ ΛΑΦΑΖΑΝΗΣ: Να γίνει προσφυγή; 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Αν υπάρχει μία ρύθμιση ευνοϊκή, ίσως να μη γίνει. Εξαρτάται τι λεπτομέρειες έχουν συζητηθεί. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα γίνει. Επιείκεια θα ζητήσουμε. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Το Κτηματολόγιο, λοιπόν, είναι το μοναδικό πρόβλημα της χώρας μας για το οποίο υπάρχει θέμα επιστροφής χρημάτων. Δεν είναι το μόνο. Υπάρχουν τριακόσιες πενήντα περιπτώσεις εφαρμογής του άρθρου 24 του Χρηματοδοτικού Κανονισμού στις υπόλοιπες χώρες της Ευρωπαϊκής Ένωσης και εμείς έχουμε μόνο το πρώτο που υπάρχει κίνδυνος. Επομένως, δεν είναι και κάτι για το οποίο πρέπει να θεωρούμε ότι ήρθε η καταστροφή.
Σε ό,τι αφορά τις συμβάσεις παραχώρησης, κοιτάξτε, κύριοι του Συνασπισμού και κυρία Ξηροτύρη. Θέλουμε να κατασκευάσουμε οκτακόσια χιλιόμετρα καινούριο αυτοκινητόδρομο, στα πλαίσια της υλοποίησης του Γ΄ Κοινοτικού Πλαισίου Στήριξης. Τα χρήματα αυτά δεν τα έχουμε και αναζητούμε κεφάλαια από ιδιώτες. Να μην το κάνουμε το πρόγραμμα αυτό; Στα έργα αυτά το ελληνικό δημόσιο θα έχει μία συμμετοχή μέχρι 20%. Τα υπόλοιπα χρήματα δεν τα έχουμε. Και τη συμμετοχή μας την έχουμε εξασφαλισμένη ως δημόσιο και έχουμε ξεκινήσει τη διαδικασία να κάνουμε τα έργα αυτά. 
Αναφερόμαστε, όπως ξέρετε για το δυτικό άξονα από ελληνοαλβανικά σύνορα μέχρι Καλαμάτα, Κόρινθος - Πάτρα, κάποια κομμάτια του πετάλου που ορθά αναφερθήκατε, τα οποία πάνε μαζί με τον άξονα της Κεντρικής Ελλάδας, τον Ε65. Έχουμε το δρόμο Αθήνα - Κόρινθος - Τρίπολη - Καλαμάτα - Μεγαλόπολη - Σπάρτη που στα περισσότερα κομμάτια έχει τελειώσει, λίγα από αυτά μπαίνουν σε συμβάσεις παραχώρησης. Τα προηγούμενα τα είπα στην πρώτη ομιλία μου. Είναι οκτακόσια χιλιόμετρα. Λοιπόν, τι να κάνουμε; Τα χρήματα δεν φτάνουν, ούτε του Γ΄ Κοινοτικού Πλαισίου Στήριξης, να πληρώσουμε τα έργα αυτά. Γι' αυτό επελέγη και αυτή η μέθοδος σε συμφωνία και με την Ευρωπαϊκή Ένωση, η οποία το ζητάει. 
ΠΡΟΕΔΡΕΥΩΝ (Παναγιώτης Σγουρίδης): Δεν είναι κακό. Όλη η Ευρώπη έτσι έχει φτιάξει τους αυτοκινητοδρόμους της. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τώρα σε ό,τι αφορά το αεροδρόμιο, το έργο νομίζω ότι είναι σημαντικό για τη χώρα μας. Είναι ένα έργο στολίδι. Δεν είναι το ακριβότερο, κύριε Λαφαζάνη. Πρόσφατη έκθεση της ΙΑΤΑ το κατατάσσει ως το δεύτερο καλύτερο αεροδρόμιο της Ευρώπης και το έκτο καλύτερο του κόσμου. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι το δεύτερο ακριβότερο, όχι το πρώτο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Υπάρχει ένα πρόβλημα με τα γεγονότα της 11ης Σεπτεμβρίου.
ΠΑΝΑΓΙΩΤΗΣ ΛΑΦΑΖΑΝΗΣ: Ποιο είναι πιο ακριβό;
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Πολλά είναι πιο ακριβά. Και ευτυχώς περιορίσαμε κάποιες δαπάνες που προβλέπονται και είναι το κόστος εκεί που έχει διαμορφωθεί. 
Σε ό,τι αφορά την Αττική Οδό έχουν παραδοθεί είκοσι δύο χιλιόμετρα και όχι δέκα όπως είπατε. Πιστεύω ότι είναι ένα πολύ σημαντικό έργο το οποίο παρά το ότι φορτώθηκε να κάνει και πολλά παράπλευρα έργα, θα τελειώσει γρηγορότερα από την ημερομηνία που είχαμε συμφωνήσει. Προσδοκούμε ότι στις 31-12-2003 θα έχει παραδοθεί όλο το κομμάτι της Αττικής Οδού. 
Η δυτική περιφερειακή Υμηττού θα τελειώσει τον Ιούλιο του 2003. βεβαίως υπήρχαν καθυστερήσεις, κύριε Λαφαζάνη, γιατί υπήρχαν προσφυγές, αλλάξαμε τη χάραξη, κάναμε σήραγγες γιατί υπήρχαν οι προσφυγές από δήμους, από οργανώσεις κλπ. Τι να κάνουμε; Παρ΄ όλα αυτά όμως τα έργα θα τελειώσουν μέσα στο χρονοδιάγραμμα ή και γρηγορότερα απ' ότι είχαμε προβλέψει. Και βεβαίως τμηματικά θα παραδίδονται πολλά κομμάτια τα οποία θα τίθενται στην κυκλοφορία με μεγάλη αποσυμφόρηση του κυκλοφοριακού φόρτου στο Λεκανοπέδιο. 
Από εκεί και πέρα τα διόδια δεν πρόκειται να φθάσουν στις 1500 δραχμές. Ότι και να γίνει δεν πρόκειται να ξεπεράσουν τα 2 ευρώ, περίπου τις 800 δραχμές όταν τελειώσει το έργο και μιλάμε μόνο γι' αυτήν την περίοδο. Δεν υπάρχουν νέες απαιτήσεις της HOCHTIFF. 
Είπε ο κ. Αλογοσκούφης, ότι είχαμε λεφτά και δεν τελειώσαμε τον ΠΑΘΕ. Εμείς δεν είχαμε προβλέψει ότι με τα λεφτά που είχαμε, δηλαδή, με τα 390 δισεκατομμύρια από το Β΄ Κοινοτικό Πλαίσιο Στήριξης θα τελειώναμε τον ΠΑΘΕ. Είχαμε προγραμματίσει ότι θα τελειώσουμε τετρακόσια δέκα χιλιόμετρα με αυτά τα τριακόσια ενενήντα δισεκατομμύρια τα οποία απορροφήσαμε μέχρι τελευταίου ευρώ και τελειώσαμε τα τριακόσια ενενήντα περίπου χιλιόμετρα από τα τετρακόσια δέκα διότι σε ορισμένα σημεία υπήρχαν αρχαιολογικά προβλήματα, διάφορες προσφυγές. Τελειώσαμε, λοιπόν, όλο το πρόγραμμα. Αυτά είχαμε προγραμματίσει. 
Θα ήθελα να θυμίσω στον κ. Αλογοσκούφη ότι στο Α΄ Κοινοτικό Πλαίσιο Στήριξης είχαν προγραμματιστεί να κατασκευαστούν διακόσια δέκα χιλιόμετρα του ΠΑΘΕ και κατασκευάστηκαν μόνο πενήντα τέσσερα. 
Τα προβλήματα που υπάρχουν, κύριε Κουβέλη, μέχρι την Υλίκη και μέχρι την Κόρινθο αναφέρονται σε τμήματα που κατασκευάστηκαν από το Α΄ Κοινοτικό Πλαίσιο Στήριξης. Δεν υπάρχει κανένα ποιοτικό πρόβλημα στα έργα του ΠΑΘΕ τα οποία κατασκευάστηκαν με το Β΄ Κοινοτικό Πλαίσιο Στήριξης. Κανένα απολύτως. Σας είπα ότι όλοι οι έλεγχοι και της Ευρωπαϊκής Ένωσης και του ΕΣΠΕΛ τα κατέταξαν στην πρώτη κατηγορία. 
Είπα και στην πρωτολογία μου ότι αυτήν τη στιγμή εκτελούνται έργα 100 δισεκατομμυρίων. Είναι πέντε εργολαβίες σκούπα. Υπάρχουν προβλήματα γιατί παράλληλα λειτουργεί και ο δρόμος και πρέπει να σταματά η κυκλοφορία σε ορισμένα σημεία όταν πέφτει ο αντιολισθητικός τάπητας. Γίνονται άλλα έργα πρασίνου ηλεκτροφωτισμού, στηθαίων, περίφραξης του έργου κλπ. Αυτά είναι ξεχωριστές εργολαβίες. Έγιναν ξεχωριστά γιατί δεν είχαμε την ετοιμότητα όταν δημοπρατήσαμε το κομμάτι του ΠΑΘΕ , δεν είχαμε εάν θέλετε την τεχνογνωσία που έπρεπε να είχαμε για την καλύτερη ποιότητα του αντιολισθητικού τάπητα.
Από εκεί και πέρα για την Εγνατία είπα, κυρία Ξηροτύρη, ότι στο τέλος του 2004 ο προγραμματισμός λέει ότι θα μπορεί να φεύγει κάποιος από την Ηγουμενίτσα και να φθάνει στους Κήπους. Σε δύο τρία κομμάτια δεν θα έχουμε τελειώσει την Εγνατία και θα δώσουμε την κυκλοφορία με παράπλευρους δρόμους οι οποίοι θα βελτιωθούν και με καινούριες χαράξεις κλπ. Τα σημεία αυτά είναι δύο ή τρία. Το ένα είναι Γρεβενά - Παναγιά με το θέμα της αρκούδας, το άλλο είναι το πέρασμα του Νέστου που θα ξεκινήσει και ίσως να μην τελειώσει μέχρι το 2004 και το άλλο ίσως είναι ένα κομμάτι στην περιοχή Νυμφόπετρα - Ρεντίνα στην περιοχή της Θεσσαλονίκης. 
Από το Β΄ Κοινοτικό Πλαίσιο Στήριξης στους εννέα κάθετους άξονες δόθησαν εκατόν σαράντα δισεκατομμύρια και απορροφήθηκαν. Και στα πλαίσια του Γ΄ Κοινοτικού Πλαισίου Στήριξης έχουμε εξασφαλισμένα 160 δισεκατομμύρια για τους κάθετους άξονες και τις συνδέσεις που σας είπα με την Ανατολική Περιφερειακή Θεσσαλονίκης. 
Στην αναβάθμιση του σιδηροδρομικού δικτύου αναφέρθηκα και δεν θέλω λόγω χρόνου να επανέλθω. 
Ο κ. Κουβέλης αναφέρθηκε σε ορισμένα θέματα συγχωνεύσεων των εταιρειών, υποχρεωτικών συγχωνεύσεων. Δεν προβλέπονται υποχρεωτικές συγχωνεύσεις από το νόμο που ψηφίσαμε.
ΦΩΤΗΣ ΚΟΥΒΕΛΗΣ: Δεν είπα τέτοιο πράγμα εγώ.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): 'Ισως αναφέρθηκε από άλλο συνάδελφο. 
Κύριε Κουβέλη, εξακολουθώ να πιστεύω ότι οι συνθήκες επιβάλλουν να έχουμε πιο ισχυρά σχήματα στον τομέα των κατασκευαστικών εταιρειών. Βεβαίως υπάρχει ένα θέμα με τις μικρές και μεσαίες επιχειρήσεις οι οποίες μπορούν να συνενωθούν και να γίνουν πιο ισχυρές. Υπάρχει ένα θέμα στο πώς κατανέμεται στην αγορά εργασίας το μερίδιο μεγάλων και μικρών και το βλέπουμε με πολύ μεγάλο ενδιαφέρον και με ανησυχία. 
Ο νόμος όπως ξέρετε προβλέπει τη δημιουργία κατασκευαστικών κοινοπραξιών και υπεργολαβιών. Υπάρχουν επιτροπές που αυτήν τη στιγμή δουλεύουν για να μας κάνουν την τελική πρόταση μέσα από διάλογο στον οποίο συμμετέχουν και οι εκπρόσωποι των φορέων και οι μικροί και μεσαίοι εργολήπτες. Είμαι έτοιμος να δεχθώ εποικοδομητικές προτάσεις που θα εξασφάλιζαν συμμετοχή η οποία ίσως και να προβλέπεται ακόμα και στις διακηρύξεις των έργων. Να μην έρχονται εκ των υστέρων και να μη γίνονται αντικείμενο εκμετάλλευσης από τους μεγάλους οι οποίοι έχουν προνόμια. Αν μου κάνουν τέτοιες τεκμηριωμένες προτάσεις είμαι έτοιμος να αντιμετωπίσω το θέμα γιατί είναι πολύ κρίσιμο. 
'Εχω πει και στην πρωτολογία μου ότι το μετρό θα επεκταθεί μέχρι το Μοναστηράκι μέχρι το τέλος του 2003. 'Ηδη ξεκίνησε το έργο για την επέκταση του μετρό από την Εθνική 'Αμυνα μέχρι το Σταυρό με προοπτική να τελειώσει στις αρχές του 2004. 'Εχει ξεκινήσει η επέκταση της γραμμής μέχρι την Ηλιούπολη με προοπτική να τελειώσει μέχρι τις αρχές του 2004. 'Εχει ξεκινήσει η επέκταση στο Περιστέρι και εντός των ημερών εγκαθίσταται ο εργολάβος για την επέκταση μέχρι το Αιγάλεω. 
Κύριε Λαφαζάνη, δεν μπορώ να δεσμευτώ από τώρα -δεν έχει αποφασίσει ακόμη η Κυβέρνηση- για περαιτέρω επεκτάσεις τα επόμενα χρόνια. Πιστεύω ότι θα το κάνουμε σύντομα. 
Θα πω δύο-τρία πράγματα για τη διαχείριση των ανθρώπινων πόρων. Ξέρετε ότι είναι ένα θέμα με το οποίο ασχολείται και ο ίδιος ο Πρωθυπουργός και η διοικητική επιτροπή. 'Εχει δώσει εντολές ο ίδιος προσωπικά για επιτάχυνση όλων των διαδικασιών προσαρμογής με την κοινοτική οδηγία. Πρέπει να φτιάξουμε και έναν καινούριο νόμο και πιστεύω ότι σε ένα εξάμηνο θα είμαστε έτοιμοι γιατί υπάρχουν επιτροπές οι οποίες εργάζονται.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από νόμους έχουμε πήξει, κύριε Υπουργέ, ειδικά σ' αυτό το θέμα.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Τι να κάνουμε; Επιβάλλεται, κύριε Πρόεδρε. Οι συνθήκες αλλάζουν πράγματι υπάρχει πολυνομία αλλά αν κάποτε είχα τη μεγάλη τιμή από τον ελληνικό λαό, που αποκλείεται, να γίνω Πρωθυπουργός, ίσως έπαιρνα μέτρα πιο αποφασιστικά σ'αυτόν τον τομέα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χρειάζεται και σας εύχομαι να γίνετε και να το κάνετε. Εγώ το έκανα αλλά δυστυχώς σταματήσατε την πολιτική μου.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Χρειάζεται, βέβαια. Εσείς είχατε την ευκαιρία. Δεν ξέρω πόσο το κάνατε, αν το κάνατε. 
Με το νόμο, λοιπόν, αυτό θα έχουμε τη σύσταση εθνικού συμβουλίου υδατικών πόρων, ένα πολιτικό επιτελικό όργανο που θα υπάγεται στο Υπουργικό Συμβούλιο και θα εγκρίνει την εθνική υδατική πολιτική και τη διαχείριση των υδατικών πόρων. Προβλέπεται επίσης να γίνει υπηρεσία υδάτων, κεντρικό εισηγητικό, εκτελεστικό και συμβουλευτικό όργανο με τη μορφή αυτόνομης διοικητικής αρχής εποπτευόμενης από τον Υφυπουργό ΠΕΧΩΔΕ με τα συναρμόδια Υπουργεία. Φτιάξαμε προχθές και μια επιτροπή όπου θα συμμετέχουν εκπρόσωποι από όλα τα Υπουργεία, τους οποίους θα μας υποδείξουν, για να συμμετέχουν στη διαμόρφωση του νέου νομοθετικού πλαισίου. Θα υπάρχουν και περιφερειακές υπηρεσίες προστασίας και διαχείρισης υδατικών διαμερισμάτων οι οποίες θα υπάγονται, όπως μέχρι στιγμής τουλάχιστον κυλάει η κουβέντα, στις περιφέρειες. 
'Εχει γίνει μια προετοιμασία, κυρία Ξηροτύρη και κύριοι συνάδελφοι του Συνασπισμού. 'Ηδη έχει χρηματοδοτηθεί με 2,1 δισεκατομμύρια δραχμές και έχει τελειώσει ένα σημαντικότατο έργο στο οποίο και εσείς αναφερθήκατε και μιλάμε για την εθνική τράπεζα υδρολογικής και μετεωρολογικής πληροφορίας.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τις μελέτες διαχείρισης που είναι βασικές πρέπει να τις κάνετε.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Συμφωνούμε. 
Αυτή η τράπεζα υδρολογικής και μετεωρολογικής πληροφορίας δίνει πάρα πολλά στοιχεία τα οποία θα μας βοηθήσουν να καθορίσουμε και τις μελέτες στις οποίες εσείς αναφέρεσθε. 
Ξέρετε ότι έχουμε τα έργα ύδρευσης Θεσσαλονίκης. 'Εχει ήδη αναλάβει ανάδοχος για τα έργα της Ρόδου για την ύδρευση με τη δημιουργία του φράγματος Γαδουρά, με διυλιστήρια, δίκτυα κλπ., με προϋπολογισμό 33 δισεκατομμύρια δραχμές. Το έργο αυτό έχει ήδη εγκατεστημένο εργολάβο.
Έχουμε την ύδρευση της Κρήτης (Ηράκλειο, Άγιος Νικόλαος) με φράγμα από σελέμη, ύψους 49 δισεκατομμυρίων δραχμών. Ήδη είναι σε εξέλιξη η διαδικασία του έργου. Έχουμε την ύδρευση της Πάτρας από τους ποταμούς Πύρρο και Παραπύρο με φράγματα προϋπολογισμού 41 δισεκατομμυρίων δραχμών. Είναι σε εξέλιξη η διαδικασία του έργου, εννοώ, δηλαδή ότι έχουμε ήδη πέντε δισεκατομμύρια για απαλλοτριώσεις κλπ. και εξασφαλισμένη τη χρηματοδότηση. Επομένως, πάρα πολλά πράγματα είναι σε εξέλιξη.
Ο βόρειος άξονας της Κρήτης έχει απορροφήσει 40 δισεκατομμύρια από το Β' Κοινοτικό Πλαίσιο Στήριξης και έχουμε άλλα 61 δισεκατομμύρια περίπου για να τον ολοκληρώσουμε. Υπάρχει ένα πολύ φιλόδοξο σχέδιο το οποίο υλοποιείται. Άλλα έργα έχουν τελειώσει, άλλα έργα εκτελούνται και άλλα είναι ενταγμένα να τελειώσουν μέσα στα πλαίσια του Γ' Κοινοτικού Πλαισίου Στήριξης.
Πιστεύω ότι υλοποιώντας το Γ' Κοινοτικό Πλαίσιο Στήριξης και στην πορεία του, με δεδομένο ότι πολλά έργα θα έχουν τελειώσει, θα μπορούμε να μιλάμε, κύριοι συνάδελφοι, για μια άλλη Ελλάδα. Δέχομαι την κριτική σας για πολλά από αυτά που είπατε και τα αποδέχομαι. Προς αυτήν την κατεύθυνση εργάζομαι και εγώ, ενώ ασφαλώς θα έχουμε και διάλογο. Ζητώ και τη δική σας συνδρομή και συνεργασία και βοήθεια, γιατί πρέπει να αποφασίσουμε σε κρίσιμα θέματα. Από εκεί και πέρα, όμως, είμαι αισιόδοξος, διότι με την ολοκλήρωση όλων αυτών των έργων σιγά-σιγά θα μιλάμε για μια άλλη Ελλάδα. 
Κυρία Ξηροτύρη, όπως ξέρετε, για τα ολυμπιακά έργα 450 δισεκατομμύρια είναι για έργα στην περιφέρεια. Σκεφθείτε την Αθήνα με το αεροδρόμιο, το μετρό και με τις επεκτάσεις που προανέφερα, οι οποίες θα είναι έτοιμες το 2004, την Αττική Οδό και ένα σωρό άλλες παρεμβάσεις. Πλέον θα μιλάμε για μια διαφορετική πόλη από αυτή που όλοι ξέρουμε και για μια διαφορετική Ελλάδα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Από εκεί και πέρα, κύριε Πρόεδρε, θέλω να έχω την κατανόησή σας -δεν μιλάω για ανοχή, γιατί ετέθησαν πολλά θέματα και για το Σμόκοβο και για τον Αχελώο, στα οποία δεν προλαβαίνω να απαντήσω. Τις απαντήσεις που έχω για τους κυρίους συναδέλφους θα τις καταθέσω στα Πρακτικά.
Θα πω δύο λόγια για το Γ' Κοινοτικό Πλαίσιο Στήριξης και με αυτό θα κλείσω. 
Προσωπικά είχα ανησυχίες πριν από ενάμιση χρόνο, οι οποίες αυτήν τη στιγμή έχουν ελαττωθεί πάρα πολύ, παρακολουθώντας από κοντά τις εξελίξεις. Σας είπα ότι υπάρχει μία καλή προετοιμασία. Αυτήν τη στιγμή γίνονται έργα από το Γ' Κοινοτικό Πλαίσιο Στήριξης, προϋπολογισμού 3,5 τρισεκατομμυρίων. Δεν είναι έργα μόνο των μεγάλων αξόνων που λειτούργησαν και ως γέφυρες των μεγάλων έργων, αλλά είναι και συνεχιζόμενα και καινούρια έργα, εκ των οποίων πολλά στην περιφέρεια. Ήδη αυτές τις μέρες έχουν τελειώσει αρκετά από τα έργα αυτά μικρού και μεσαίου μεγέθους στην περιφέρεια, τα οποία θα αρχίσουν να εγκαινιάζονται.
Σας λέω επίσης ότι ενώ υποχρεούμαστε ως χώρα, ξεκινώντας από το 2001, να δεσμεύουμε με εντάξεις ώριμων έργων 1,3 τρισεκατομμύρια το χρόνο, δηλαδή το 1/7 του προγράμματος και να πραγματοποιούμε τη δαπάνη αυτή μετά από δύο χρόνια, δηλαδή για το 2001 έπρεπε να εντάξουμε ώριμα έργα να εκτελούνται προϋπολογισμού 1,3 τρισεκατομμυρίων δραχμών και τις απορροφήσεις να τις κάνουμε έως και δύο χρόνια μετά, εμείς έχουμε κάνει όλες τις απορροφήσεις τον πρώτο χρόνο. Και δεν μπορούμε να τα πληρώσουμε και όλα. Στο Υπουργείο ΠΕΧΩΔΕ τα έχουμε ξεπεράσει και θα πληρώσουμε του χρόνου και τον άλλο χρόνο μερικές εργασίες που έχουν γίνει.
Παρ' ότι, λοιπόν, είναι ο πρώτος χρόνος είμαστε σε μία πολύ καλή πορεία σε ό,τι αφορά στην απορρόφηση. Βεβαίως, επαναλαμβάνω, ότι οι προϋποθέσεις που βάζει το Γ' Κοινοτικό Πλαίσιο Στήριξης είναι πολύ αυστηρές. Πρέπει να υπάρχει συνεχής εγρήγορση, παρακολούθηση και να γίνονται έλεγχοι. Δεν λέμε ότι εφησυχάζουμε, αλλά νομίζω ότι όπως δεν χάσαμε ούτε ένα ευρώ στο Β' Κοινοτικό Πλαίσιο Στήριξης και τα έργα έπιασαν τόπο με τη βελτίωση της ποιότητας ζωής, των υποδομών για τη δημιουργία πράγματι μίας άλλης Ελλάδος, έτσι πιστεύω ότι και με το Γ' Κοινοτικό Πλαίσιο Στήριξης βρισκόμαστε σε έναν καλό δρόμο. Δεν θα χάσουμε λεφτά, αρκεί να είμαστε σε διαρκή εγρήγορση. 
Κακώς ανησυχείτε. Όπως θα διαψευσθούν όσοι ανησυχούσαν τόσο πολύ για το Β' Κοινοτικό Πλαίσιο Στήριξης, έτσι θα διαψευσθούν και με την υλοποίηση του Γ' Κοινοτικού Πλαισίου Στήριξης, γιατί η Κυβέρνηση έκανε όλη την κατάλληλη προετοιμασία έγκαιρα, γι' αυτό και έχουμε τέτοια απορρόφηση τον πρώτο χρόνο.
Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 χρόνια από την Ελληνική Επανάσταση" τριάντα δύο μαθητές και πέντε συνοδοί δάσκαλοι από το Δημοτικό Σχολείο Βουνμάργου Ηλείας. Η Βουλή τους καλωσορίζει.
(Χειροκροτήματα από όλες τις πτέρυγες)
Έχουμε κοινοβουλευτικό έλεγχο και γι' αυτό βρίσκονται στην Αίθουσα μόνο οι Βουλευτές που ερωτούν και ο Υπουργός που απαντά.
Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, πράγματι η επερώτηση του Συνασπισμού της Αριστεράς και της Προόδου είναι πολύ ενδιαφέρουσα και πολύ χρήσιμη. Νομίζω ότι αξίζει συγχαρητήρια το κόμμα γιατί έφερε ένα μεγάλο θέμα στη Βουλή παρά το γεγονός ότι δυστυχώς οι περιστάσεις εμπόδισαν την παρουσία περισσοτέρων Βουλευτών από τη δική μας παράταξη. 
Επίσης, πρέπει να επισημάνω, ότι ο κύριος Υφυπουργός είχε μεγάλη κατανόηση και αρκετή πειστικότητα χωρίς βέβαια αυτό να σημαίνει ότι αποδέχομαι και την υπέρμετρη αισιοδοξία του. Είναι καινούριος στο Υπουργείο. Φαντάζομαι ότι ύστερα από λίγο θα είναι λιγότερο αισιόδοξος όταν δει την πραγματική όψη της κατάστασης. 
Ένα μειονέκτημα έχει η σημερινή συζήτηση. Είναι πάρα πολύ μεγάλο το εύρος της. Μιλάμε κατά συνέπεια αποσπασματικά και αυτό την κάνει λιγότερο χρήσιμη. Εγώ φυσικά δεν πρόκειται να μετάσχω σε όλο το εύρος της συζήτησης. Υποχρεούμαι όμως να κάνω μερικές βιαστικές επιγραμματικές παρατηρήσεις, πινελιές θα έλεγα, κύριε Πρόεδρε. Κατ' αρχήν για τους υδάτινους πόρους, κύριε Υφυπουργέ; Κάνετε το χειρότερο πράγμα που θα μπορούσε να γίνει. Ξέρετε την παλιά ρήση. Όταν οι Έλληνες δεν είχαν τι να κάνουν έφτιαχναν επιτροπές. Τώρα όταν δεν έχουμε τι να κάνουμε φτιάχνουμε νόμους. Τι τους θέλετε τους νόμους; Έχουμε πληθώρα νόμων.
Το πρόβλημα των υδατίνων πόρων το έχω στην καρδιά μου. Το έχω θέσει με ένταση και επιμονή στην Κυβέρνηση και ειδικά στον Πρωθυπουργό. Σε τελική ανάλυση είναι πρόβλημα πολιτικής, δηλαδή πρόβλημα πόρων. Είναι τραγικά ανεπαρκείς οι πόροι για τους υδάτινους πόρους στο Γ΄ Κοινοτικό Πλαίσιο Στήριξης. Είπα στον κ. Σημίτη ότι στη δική μου εποχή είχα δώσει μια εντολή όλα τα φράγματα μεγάλα, μεσαία και μικρά να έχουν απόλυτη προτεραιότητα ώστε να γίνουν λιμνοδεξαμενές. Σήμερα αποδεικνύεται πόσο σωστή ήταν αυτή η πολιτική. Εν τούτοις τίποτε δεν έχει αλλάξει. Κανένα φράγμα δεν προωθείται.
Αναφέρατε μερικά επιγραμματικά για να πείτε ότι υπάρχουν και μερικά που γίνονται. Όλο το πρόγραμμα των λιμνοδεξαμενών μεσαίων φραγμάτων και μεγάλων, έχει καθυστερήσει τραγικά για τον απλούστατο λόγο ότι δεν υπάρχουν χρήματα. Αντί, λοιπόν, να κάνετε έναν καινούριο νόμο που θα σας αργήσει έξι μήνες, δέστε τι μπορείτε να βγάλετε ξύνοντας τον πάτο του βαρελιού, ώστε να προχωρήσετε μερικές λιμνοδεξαμενές και κάποια φράγματα μεσαία και μικρά. Το πρόβλημα του νερού είναι το πρώτο πρόβλημα της εποχής μας. Είναι πρόβλημα ζωής και θανάτου. 
Έρχομαι τώρα στο θέμα του Κτηματολογίου. Η κυρία Υπουργός έκανε το σωστό. Πήγε στην Ευρώπη. Ο κ. Λαλιώτης χρειάστηκε πέντε χρόνια να πάει και γύρισε τελικά άπρακτος. Επειδή η κυρία Υπουργός γνωρίζει καλά την Ευρώπη, προσπαθεί να βρει μια λύση στο τραγικό αδιέξοδο που κληρονόμησε σε συνεννόηση με την Ευρώπη. Κάνει πολύ καλά αλλά δεν μπορεί να κάνει και θαύματα. Η επιβάρυνση των 19,5 δισεκατομμυρίων δυστυχώς είναι τελική κατά την άποψή μου. Άλλωστε τα 10,5 δισεκατομμύρια θα πληρωθούν αμέσως και τα άλλα 9 δύσκολα θα τα κερδίσουμε. Μακάρι να τα κερδίσουμε. Εγώ θα είμαι ευτυχής αλλά δεν το νομίζω. Επίσης, δεν άλλαξε σε τίποτα η πολύ δυσμενής απόφαση για την Ελλάδα που είχε αναγγείλει ο Επίτροπος Μπαρνιέ όταν είχε έλθει εδώ.
Εισπράξατε τα όσα δυσάρεστα μας εκληρονόμησε η περίοδος Λαλιώτη. Ας αρχίσει τουλάχιστον τώρα μια καινούρια περίοδος σε συνεννόηση με την Ευρώπη και τηρώντας το αυστηρότατο διάγραμμα όρων που μας επέβαλε. 
Αυτό είναι κάτι που δεν τιμά βεβαίως την Ελλάδα και το οποίο καλό θα ήταν να το είχαμε αποφύγει. 
'Ομως, είναι τόσο μεγάλο το θέμα του Κτηματολογίου, κύριε Υπουργέ, ώστε εμείς σας κάναμε τη δήλωση ότι ευχαρίστως θα βοηθήσουμε την Κυβέρνηση θετικά. Δεν πρέπει να χαθεί αυτή η ευκαιρία για την Ελλάδα. Είναι για μένα ίσως το πρώτο εθνικό θέμα το Κτηματολόγιο και δεν πρέπει να χαθεί και ας ελπίσουμε ότι με την καινούρια ηγεσία το Υπουργείο θα μπορέσει να αντιμετωπίσει αυτό το μεγάλο θέμα.
Από εκεί και πέρα ήθελα να πω μερικά λόγια για το αεροδρόμιο. 
Κύριε Υπουργέ, μη γελιέστε. Το αεροδρόμιο που φτιάξατε είναι το ακριβότερο αεροδρόμιο και αν δεν είναι το πιο ακριβό είναι ένα από τα πιο ακριβά. Η Ολυμπιακή Αεροπορία επιβαρύνεται δέκα φορές παραπάνω. Τι άλλο θέλετε να σας πω. Και γνωρίζετε πολύ καλά ότι δραματικά δυσάρεστες, είναι επιζήμιες οι συνέπειες που έχει για τον ελληνικό τουρισμό και ελληνική οικονομία το γεγονός ότι φτιάξατε ακριβό αεροδρόμιο. 
'Οταν ένα αεροδρόμιο ξεκινήσει για κόστος 400 δισεκατομμυρίων -μπορεί να κάνω ένα μικρό λάθος στους αριθμούς, αλλά δεν νομίζω ότι κάνω- και πάει στα 650 δισεκατομμύρια με πρόβλεψη, η απόσβεσή του γίνει σε πενήντα χρόνια και τα πενήντα γίνουν τριάντα χρόνια, δεν κάνω κριτική, αριθμητική κάνω, ως μαθητής του δημοτικού, το αεροδρόμιο γίνεται ακριβό. Πολιτικό λάθος ήταν ότι κάνατε ακριβό αεροδρόμιο. Από εκεί και πέρα το πληρώνουν οι αεροπορικές εταιρείες, ο τουρισμός, το πληρώνει η χώρα. Είναι δραματικό λάθος της Κυβέρνησής σας και δεν διορθώνεται. Στο τέλος-τέλος θα επιδοτήσετε το αεροδρόμιο των Σπάτων; 'Οταν λέει ο κ. Βερελής και εγώ ανατριχιάζω που το ακούω ότι θα ελαττώσει τα τέλη, τι εννοεί; Δεν μπορεί να εννοεί τίποτε άλλο παρά ότι θα επιδοτήσει τα Σπάτα. Μα σας περισσεύουν χρήματα; Ρωτήσατε τον κ. Χριστοδουλάκη; Θα συζητήσουμε εδώ τον προϋπολογισμό για να επιδοτήσετε το αεροδρόμιο; Εμείς επιβάλαμε με βαρύτατο πολιτικό κόστος το σπατόσημο, το οποίο δεν ήταν σπατόσημο, ήταν μία επιβάρυνση για όλα τα αεροδρόμια της χώρας με τελικό αποτέλεσμα όπως γνωρίζετε τα χρήματα αυτά να τα καταφάγει ο παμφάγος προϋπολογισμός, τα περισσότερα και τώρα θέλετε εσείς να επιδοτήσετε τα Σπάτα; Κατά ποία λογική και με ποιο δικαίωμα θα το κάνετε; Βεβαίως χωρίς επιδότηση δεν μπορεί να μειωθούν τα τέλη. Τα πράγματα είναι πάρα πολύ απλά. Εν πάση περιπτώσει, ένα πολύ μεγάλο πρόβλημα το οποίο θα μας βαρύνει και στο μέλλον. 
Η τελευταία παρατήρηση, κύριε Πρόεδρε. Η αυτοχρηματοδότηση είναι σωστή πολιτική για τα μεγάλα οδικά έργα. Εμείς το φωνάζαμε, αλλά δυστυχώς αργήσατε να το καταλάβετε. Πρέπει να γίνει αυτοχρηματοδότηση. Δεν γίνεται διαφορετικά. Δεν ξέρω αν οι κύριοι συνάδελφοι της Αριστεράς έχουν αντίρρηση, αλλά δεν μπορώ να καταλάβω γιατί πρέπει να πληρώνουν οι 'Ελληνες πολίτες παντού, ιδίως στην Ιταλία ακριβότατα διόδια και δεν πρέπει να πληρώνουν δεκάδες εκατομμυρίων που θα κυκλοφορούν αύριο τους ελληνικούς δρόμους. 
ΠΡΟΕΔΡΕΥΩΝ (Παναγιώτης Σγουρίδης): Ξεσκίζουν οι τουρκικές νταλίκες τους δρόμους μας και δεν πληρώνουν τίποτε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ακριβώς. Κατά συνέπεια, ως πολιτική είναι σωστή αλλά αργήσατε, κύριε Υπουργέ.
Τα διόδια είναι αντισταθμιστικό τέλος στην ουσία, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Να πληρώσουν και αυτοί το κόστος των δρόμων που εμείς συντηρούμε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, οι Γερμανοί από εθνική υπερηφάνεια δεν επιβάλλουν διόδια στους αυτοκινητοδρόμους τους. Εμείς δεν έχουμε κανένα λόγο, γιατί να μην επιβάλουμε; Θα πληρώνουν οι 'Ελληνες, αλλά θα πληρώνουν και οι ξένοι και εν πάση περιπτώσει θα αποκτήσουμε δρόμους. 'Ομως αργήσατε. 
Πρέπει να σας πω ότι πήγα πρόσφατα στην Καλαμάτα και διαπίστωσα με έκπληξή μου αλλά και με αγανάκτηση ότι ο δρόμος από την Τρίπολη μέχρι την Καλαμάτα είναι ακριβώς στο ίδιο σημείο που τον αφήσαμε πριν από οκτώ χρόνια, ή περίπου. Είχαμε προβλέψει αυτοκινητρόδρομο με διπλές γραμμές σε κάθε πλευρά και δεν έγινε απολύτως τίποτα. Και πληροφορούμαι ότι ο δρόμος αυτός δεν είναι στο Γ' Κοινοτικό Πλαίσιο Στήριξης και ότι μελετάται αυτοχρηματοδότηση. Αυτοχρηματοδότηση όμως δεν αρκεί για κάθε δρόμο. Δεν είναι πανάκεια η αυτοχρηματόδηση.
Κατά συνέπεια, κάντε μεν αυτοχρηματοδότηση, αλλά μετρήστε και τις δυνατότητες της αυτοχρηματοδότησης, για να μην πέσετε έξω ή αναγκαστείτε να ανεβάζετε τόσο πολύ τα διόδια, ώστε στην ουσία να δημιουργήσετε πρόβλημα.
Κύριε Πρόεδρε, εγώ εύχομαι η Κυβέρνηση να πετύχει στην προσπάθειά της να καλύψει έγκαιρα, να απορροφήσει έγκαιρα τις πιστώσεις για το Γ΄ Κοινοτικό Πλαίσιο Στήριξης. Δεν έχω καμία αισιοδοξία, τουλάχιστον για την ώρα. Ο τρόπος με τον οποίο τα δημόσια έργα εκτελούνται στην Ελλάδα είναι τραγικά αποτυχημένος. Κληρονομείται ένα πάρα πολύ μεγάλο βάρος η καινούρια ηγεσία του Υπουργείου σας. Τα πράγματα είναι ίσως χειρότερα απ΄ ό,τι ίσαμε τώρα τα έχετε αντιληφθεί. 
Εν πάση περιπτώσει, κύριε Πρόεδρε, οι επενδύσεις είναι εθνική προσπάθεια, κοινή προσπάθεια. Εις ό,τι αφορά εμάς, η δική μας κριτική θα είναι πάντοτε εποικοδομητική σε ό,τι αφορά τη μεγάλη αυτή εθνική προσπάθεια. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Φώτης Κουβέλης, ως Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο για δέκα λεπτά.
ΦΩΤΗΣ ΚΟΥΒΕΛΗΣ: Θα προσπαθήσω να είμαι σύντομος, κύριε Πρόεδρε, αλλά επιλέγω να αναφερθώ σε ένα ζήτημα, που έθεσε ο κύριος Υφυπουργός. Είναι το θέμα των καθυστερήσεων, το οποίο προσπάθησε να δικαιολογήσει με την αναφορά που έκανε στα ζητήματα προσφυγών διαφόρων πολιτών ή και οικολογικών οργανώσεων στο Συμβούλιο της Επικρατείας, όταν κατά τη γνώμη τους από το υπό εκτέλεση έργο βλάπτεται το περιβάλλον.
Κύριε Υφυπουργέ, αυτό δεν αποτελεί δικαιολογία πειστική. Θέλετε να συμφωνήσω μαζί σας ότι υπάρχουν ακραίες περιπτώσεις, όπου κάποιοι οικολογίζοντες και όχι οικολόγοι, με εξαιρετική ευκολία προσφεύγουν στα αρμόδια διοικητικά δικαστήρια, να συμφωνήσω, παρά το γεγονός ότι δεν είναι έτσι. Το ζήτημα όμως που θέσατε, για να δικαιολογήσετε την καθυστέρηση, είναι τεράστιο, έχει πολλές διαστάσεις. Όταν σχεδιάζεται ένα έργο, κύριε Υφυπουργέ, είναι έγκλημα ταυτόχρονα να μην υπάρχει μια απόλυτα επιστημονική και τεκμηριωμένη μελέτη περιβαλλοντικών επιπτώσεων. Έχω πλούσιο φάκελο, κύριε Υφυπουργέ, τον οποίο μπορώ να θέσω στη διάθεσή σας, για να διαπιστώσετε τι; Όσες φορές το Σ.τ.Ε. ακύρωσε πράξη της διοικήσεως αναφορικά με το περιβάλλον, είχε δίκιο. Ήταν ελλιπέστατη η μελέτη. 
Κατά συνέπεια, μην επικαλείσθε το ζήτημα του περιβάλλοντος και την προσφυγή των πολιτών αναφορικά με το περιβάλλον στο Σ.τ.Ε., για να δικαιολογήσετε την καθυστέρηση. Σας είπα λίγο πριν με την επισήμανση ότι εμείς είμαστε υπέρ της μεγάλης αναπτύξεως του σιδηροδρομικού δικτύου στη χώρα: Η νέα χάραξη της σιδηροδρομικής γραμμής Κορίνθου-Πατρών διέρχεται τον αρχαίο δρόμο που οδηγεί στην αρχαία πόλη της Ελίκης. Εάν προσφύγουν οι κοινωνικοί φορείς, οι κοινωνικές οργανώσεις θα είναι λάθος από τη μεριά τους; 
Είμαι βέβαιος ότι συμφωνείτε πως όταν εκτελείται ένα αναγκαίο έργο, ταυτόχρονα υπάρχει ανάγκη αυτό το έργο να μην προσβάλει το περιβάλλον. Και υπήρξαν πάρα πολλές περιπτώσεις, κύριε Υφυπουργέ, το γνωρίζετε, έστω και αν σιωπάτε -Υφυπουργός ΠΕΧΩΔΕ είσθε- όπου στο όνομα της εκτέλεσης του έργου περιφρονήθηκε και θα έλεγα βάναυσα το περιβάλλον. Αλλά δεν υπάρχει αντίθετη εκδοχή σε ολόκληρο τον πολιτισμένο κόσμο, ότι κανένα έργο δεν μπορεί να δικαιολογήσει την ύπαρξή του, την παρουσία του, αν ταυτόχρονα δεν είναι φιλικό προς το περιβάλλον.
Το δεύτερο ζήτημα. Είπατε ότι είναι και του ενδιαφέροντος του κυρίου Πρωθυπουργού η αντιμετώπιση του ζητήματος των υδάτινων πόρων. Σκεφθείτε, κύριε Υφυπουργέ, να μην ήταν και του ενδιαφέροντος του κυρίου Πρωθυπουργού! Πόσος καιρός έχει περάσει και ακόμη αυτός ο εθνικός φορέας διαχείρισης δεν έκανε την εμφάνισή του;
Κύριε Υφυπουργέ, είναι συναφές το ζήτημα που θα αναφέρω. Αυτήν την ώρα κινητοποιούνται οι αγρότες της Θεσσαλίας, της Μακεδονίας, της Θράκης, της Πελοποννήσου, αναφορικά με τα προϊόντα και τη χαμηλή τιμή που αυτά εξασφαλίζουν και διατυπώνεται ο εναλλακτικός λόγος ότι πρέπει να περάσει ο Έλληνας αγρότης στην αναδιάρθρωση των καλλιεργειών του. Πώς όμως, κύριε Υφυπουργέ, όταν δεν υπάρχει διαχείριση των υδατίνων πόρων, όταν δεν έχουν τα κατάλληλα έργα έτσι ώστε να έχουμε μείωση του παραγομένου αγροτικού προϊόντος σε ό,τι αφορά το κόστος, έτσι ώστε να είναι ανταγωνιστικό στις αγορές της Ευρώπης; 
Σιωπήσατε παντελώς για τον Αχελώο. Και σας είπα, με δεδομένη την πάγια θέση του Συνασπισμού, έχει οδηγηθεί σε τέλμα, κύριοι συνάδελφοι, η υπόθεση του Αχελώου. Έχει σταματήσει το έργο του Σμοκόβου, κύριε Υφυπουργέ. Δεν υπάρχει κανένα έργο για τη λεγόμενη υδρομάστευση. Πώς θα αντιμετωπισθεί το ζήτημα της αγροτικής παραγωγής η οποία αν θέλει να σταθεί πρέπει να εξασφαλίσει και αναδιάρθρωση των καλλιεργειών και προφανέστατα τα κατάλληλα έργα υποδομής για τα οποία είστε αρμόδιος και εσείς, το Υπουργείο σας και βεβαιότατα και το Υπουργείο Γεωργίας. 
Ολοκληρώνω, κύριε Πρόεδρε. Επιλέξαμε όντως πολλά θέματα, κύριε Υφυπουργέ, να συμπεριλάβουμε στην επερώτησή μας και το κάναμε για δύο λόγους. Ο ένας λόγος είναι διότι ο Συνασπισμός της Αριστεράς και της Προόδου δεν έχει τη δυνατότητα των πολλών επερωτήσεων. Άρα, αξιοποιώντας τη δυνατότητα που έχουμε εκ του Κανονισμού για περιορισμένο αριθμό επερωτήσεων, συμπεριλάβαμε όλα τα ζητήματα που κατά τη γνώμη μας είναι σημαντικά, είναι σπουδαία και πρέπει να αναδειχθούν. 
Ο δεύτερος λόγος οφείλεται στο γεγονός ότι όλα τα ζητήματα αρθρώνονται μεταξύ τους. Δεν είναι ξένο το ένα προς το άλλο. Γι' αυτό και κάναμε την αναφορά μας με την επερώτησή μας σε πάρα πολλά ζητήματα. 
Πάντως, κύριε Υφυπουργέ, δεχθείτε ότι εκείνο που διατρέχει το σύνολο των επιμέρους ζητημάτων που αναδεικνύει η επερώτησή μας είναι η καθυστέρηση, η προχειρότητα και πάρα πολλές φορές η αδιαφάνεια. Για όλα αυτά εγώ σας εύχομαι να διεκδικήσετε την αντιμετώπισή τους! 
ΠΡΟΕΔΡΕΥΩΝ (Παναγιώτης Σγουρίδης): Έχετε πέντε λεπτά, κύριε Υφυπουργέ, για να κλείσετε την επερώτηση. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, τέθηκαν πάλι θέματα και από τον πρώην Πρωθυπουργό τον κ. Μητσοτάκη για το Κτηματολόγιο, για το αεροδρόμιο, για τα οποία έχει γίνει πολλή κουβέντα πολλές φορές στη Βουλή. Μίλησα και εγώ και στην πρώτη και στη δεύτερη ομιλία μου και είπα ότι το αεροδρόμιο δεν είναι από τα πιο ακριβά. Εξάλλου το κόστος δεν άλλαξε από το 1993 μέχρι το 1995. Εξοικονόμηση πόρων είχαμε το διάστημα αυτό με την αλλαγή που επήλθε από τον τότε Υπουργό ΠΕΧΩΔΕ τον κ. Λαλιώτη. Και επί Νέας Δημοκρατία η απόσβεση θα γινόταν στα τριάντα χρόνια και όχι στα πενήντα. Επομένως, μόνο επί τα βελτίω είχαμε εξελίξεις και όχι επί τα χείρω. 
Σε ό,τι αφορά το Κτηματολόγιο μίλησα. Χαίρομαι που όλες οι πλευρές το βλέπουν -και μακάρι αυτό να ανταποκρίνεται και στα πραγματικά αισθήματα, δεν εννοώ το Συνασπισμό, όλων των πλευρών- ως ένα έργο ύψιστης σημασίας. Επαναλαμβάνω, ότι το έργο αυτό εξασφάλισε τη χρηματοδότηση από το Γ' Κοινοτικό Πλαίσιο Στήριξης. Εγώ είμαι απ' αυτούς που λένε ότι έγινε μια πολύ σημαντική προσπάθεια τα προηγούμενα χρόνια. Δεν υπήρχε η τεχνογνωσία και η εμπειρία, και εν πάση περιπτώσει δεν είμαστε και η πρώτη χώρα η οποία καλείται να πληρώσει κάποια παρακράτηση. Υπάρχουν άλλες τριακόσιες εξήντα περιπτώσεις. Και δεν θεωρώ βέβαια ότι αυτό θα το πληρώσουμε. Το ευχάριστο είναι ότι η προοπτική είναι καλή και είναι θετικό ότι υπάρχει ένα κλίμα συναίνεσης, συνεργασίας, γιατί είναι ένα θέμα ύψιστης εθνικής προτεραιότητας. 
Θα πω δυο λόγια για τα έργα Σμοκόβου. Το έργο αυτό έχει αποπερατωθεί, κύριε Κουβέλη, και οι εργασίες στην προσαγωγό σήραγγα Λεονταρίου με τα συναφή έργα είναι σε εξέλιξη και εκτιμάται ότι θα ολοκληρωθούν μέσα στο 2002 ή στο πρώτο εξάμηνο. Για να καταστεί εφικτή η έμφραξη της σήραγγας εκτροπής και η έναρξη πλήρωσης του ταμιευτήρα, δηλαδή, η λειτουργία του φράγματος, το ΥΠΕΧΩΔΕ δημοπράτησε στις 3-8-2001 μία νέα εργολαβία προϋπολογισμού 7 δισεκατομμυρίων και συγκεκριμένα για την εκτέλεση των κάτωθι έργων. 
Ορισμένα αναγκαία συμπληρωματικά έργα στην περιοχή του φράγματος Σμοκόβου, έργα εξόδου σήραγγας Λεονταρίου, έργα μεταφοράς νερού από τη σήραγγα Λεονταρίου για μερική άρδευση περιοχών της Θεσσαλίας δέκα χιλιάδων στρεμμάτων, κατάκλιση φράγματος Σμοκόβου. Ο ανάδοχος πρόκειται να εγκατασταθεί μέχρι τέλος του 2001. 
Με την υλοποίηση των προαναφερθέντων είναι εφικτή η έναρξη πλήρωσης του ταμιευτήρα και η λειτουργία του φράγματος από το καλοκαίρι ίσως του 2002. 
Στα πλαίσια της αναζήτησης για την κατασκευή αρδευτικών δικτύων στην περιοχή του Λεονταρίου, το ΥΠΕΧΩΔΕ προέβη στην ανάθεση μελέτης των δικτύων άρδευσης για την πεδιάδα της Καρδίτσας, η οποία έχει εκπονηθεί. 
Μέσα στο 2002 εκτιμάται ότι θα υπάρχει δυνατότητα δημοπράτησης μέρος των δικτύων αυτών, σε συνδυασμό πάντα με τη διασφάλιση των απαιτούμενων χρηματοδοτικών πόρων.
Θα μπορούσα να μιλήσω και για τον Αχελώο αλλά τα καταθέτω για τα Πρακτικά.
(Στο σημείο αυτό ο Υφυπουργός ΠΕΧΩΔΕ κ. Ιωάννης Τσακλίδης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
"3.4.3, 'Εργα Εκτροπής Αχελώου
'Οσον αφορά τα έργα μερικής εκτροπής του Ανω ρου του Αχελώου προς Θεσσαλία στην παρούσα φάση, έχει παρουσιαστεί μία εμπλοκή στην πορεία τους λόγω της 3478/2000 απόφασης του ΣτΕ με την οποία ακυρώθηκαν οι περιβαλλοντικοί όροι του έργου.
Για το λόγο αυτό το ΥΠΕΧΩΔΕ προέβη στην ανάθεση εκπόνησης συμπληρωματικής ΜΠΕ ώστε να αντιμετωπισθούν τα δημιουργούμενα προβλήματα και η οποία ήδη ολοκληρώθηκε.
Παράλληλα, με την εκπόνηση της συμπληρωματικής ΜΠΕ δρομολογήθηκαν διαδικασίες επίλυσης και του θέματος που δημιουργείται από την πρόταση για ένταξη των περιοχών των έργων αυτών στο Πρόγραμμα ΝΑΤURA 2000 και ειδικότερα της περιοχής του Φράγματος Συκιάς σε "Ειδική Ζώνη Προστασίας".
Υπό τα δεδομένα αυτά η έκδοση της νέας απόφασης έγκρισης περιβαλλοντικών όρων εκτιμάται ότι θα γίνει εντός του 1ου εξαμήνου του 2002, έτσι ώστε να καταστεί δυνατή η ομαλή υλοποίηση της κατασκευής των εν λόγω έργων.
Ειδικότερα:
'Οσον αφορά το φράγμα Συκιάς σε συμμόρφωση προς την προαναφερθείσα απόφαση του ΣτΕ και μετά την ολοκλήρωση των εργασιών ασφαλείας και προστασίας κατασκευασμένων τμημάτων του έργου, η εργολαβία διαλύθηκε.
Παράλληλα και σε συνεργασία με την ΔΕΗ (Τεχνικός Σύμβουλος) γίνεται προστασία αναπροσαρμογής και συμπλήρωσης των μελετών και τευχών, για τη δημοπράτηση των υπολειπόμενων εργασιών του Φράγματος. Στη νέα εργολαβία θα περιλαμβάνονται και τα ηλεκτρομηχανολογικά έργα (που δεν περιλαμβάνονται στην παλαιά εργολαβία).
Η επαναδημοπράτηση του έργου αυτού είναι εφικτό να γίνει περί τα τέλη του 1ου εξαμήνου του 2002 και ο απαιτούμενος χρόνος ολοκλήρωσής του εκτιμάται περίπου σε πέντε (5) χρόνια.
Οι πιστώσεις που απαιτούνται για την ολοκλήρωση του εν λόγω έργου εκτιμώνται σε 35 δις δρχ. περίπου, δηλαδή (7) δις ετησίως, οι δε πιστώσεις για την αποπληρωμή των απαλλοτριώσεων θα είναι της τάξης των 10 - 15 δις δρχ. ήτοι συνολικά 50 δις δρχ.
Η παλαιά εργολαβία μέχρι σήμερα έχει απορροφήσει 14 δις δρχ. περίπου, ενώ για απαλλοτριώσεις έχουν διατεθεί 3,5 δις δρχ.
'Οσον αφορά τη σήραγγα εκτροπής Αχελώου προς Θεσσαλία η προαναφερθείσα απόφαση του ΣτΕ επηρεάζει και το έργο αυτό. Στην εργολαβία όμως αυτή έχει δοθεί εντολή από το ΥΠΕΧΩΔΕ και ήδη εκτελούνται εργασίες ασφαλείας και προστασίας κατασκευασμένων τμημάτων του έργου που θα διαρκέσουν ένα χρόνο περίπου. Στο διάστημα αυτό, εκτιμάται ότι θα έχουν εγκριθεί και οι νέοι περιβαλλοντικοί όροι, έτσι ώστε όλες οι εργασίες να συνεχιστούν απρόσκοπτα από την εγκατεστημένη εργολαβία.
Από τις παραπάνω προϋποθέσεις ο χρόνος ολοκλήρωσης του έργου εκτιμάται σε 4,5 χρόνια.
Οι απαιτούμενες πρόσθετες πιστώσεις εκτιμώνται σε 30 δις δρχ. περίπου."
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Εκεί υπάρχουν κάποια προβλήματα, τα αντιμετωπίζουμε με εθνικούς πόρους. Υπήρχαν προσφυγές στο Συμβούλιο της Επικρατείας, έχουμε κάνει κάποιες αλλαγές, βελτιώσεις. Το ξέρετε το θέμα. Υπάρχουν πράγματι καθυστερήσεις, ελπίζουμε να τις ξεπεράσουμε, και η βούληση της Κυβέρνησης είναι με εθνικούς πόρους να συνεχιστεί και να τελειώσει ένα τόσο σημαντικό έργο για την ευρύτερη περιοχή και για τους αγρότες.
Κυρίες και κύριοι συνάδελφοι, θα κλείσω για να μην καταπονήσω και άλλο τους συναδέλφους, λέγοντας ότι εγώ εξακολουθώ να πιστεύω ότι έχουν γίνει πάρα πολλά τα προηγούμενα χρόνια και στο θεσμικό πλαίσιο παραγωγής των έργων, αλλά μπορούν να γίνουν και άλλα και δουλεύουμε προς αυτήν την κατεύθυνση. Πάντα πρέπει να επιδιώκουμε το καλύτερο. 
Πιστεύω ότι στα πλαίσια του Β' Κοινοτικού Πλαισίου Στήριξης όπου είχαμε απορροφήσεις 100%, έχουμε παράγει ένα σημαντικό έργο. Δεν ήταν δυνατόν να τελειώσουν όλα τα έργα. Ο στόχος είναι να τελειώσουν όλα τα έργα ή τα περισσότερα από τα σημαντικά έργα στα πλαίσια του χρονοδιαγράμματος του Γ' Κοινοτικού Πλαισίου Στήριξης.
Είναι κατά την άποψή μου αισιόδοξες οι προβλέψεις μας, οι οποίες είναι τεκμηριωμένες για την πορεία όλων αυτών των έργων. Καθυστερήσεις πάντα υπήρχαν και θα υπάρχουν, είναι αναπόφευκτο, αλλά νομίζω ότι έχουν ελαχιστοποιηθεί με τις παρεμβάσεις που κάνουμε και θα ελαχιστοποιηθούν και περαιτέρω και στο μέλλον. Νομίζω ότι η χώρα μας βρίσκεται μπροστά σ' αυτήν την αισιόδοξη προοπτική την οποία όλοι πρέπει να συμμεριζόμαστε, γιατί έχει σημασία και το κλίμα που πρέπει να περνάμε στους πολίτες μας, να μην είμαστε μίζεροι. Και δεν αναφέρομαι καθόλου στο πνεύμα με το οποίο μίλησε σήμερα ο Συνασπισμός. Εγώ πιστεύω ότι ο Συνασπισμός σήμερα έθεσε όλα τα θέματα, πολλά μεν, αλλά απόλυτα δικαιολογημένη η αιτιολογία, όπως ετέθη από τον κ. Κουβέλη. Πιστεύω ότι η συζήτηση ήταν εποικοδομητική και από πλευράς του Συνασπισμού. Πολλά και πολλές από τις παρατηρήσεις που έχουν γίνει να είστε βέβαιοι ότι τις αποδέχομαι και θα κάνουμε προσπάθεια και σε συνεργασία να βελτιώσουμε πολλά πράγματα. Όλοι χρειάζεται να συναινέσουν σ' αυτήν τη μεγάλη εθνική προσπάθεια που κάνουμε να ολοκληρώσουμε τα έργα υποδομής, να βελτιώσουμε την ποιότητα ζωής, να κάνουμε την Ελλάδα μια χώρα σύγχρονη και νομίζω προς αυτήν την κατεύθυνση δουλεύουμε όλοι. Ήθελα να σας ευχαριστήσω γι' αυτό το κλίμα συναίνεσης, συνεννόησης και υποβοήθησης που έχουμε από τη δική σας πλευρά. Πάλι σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υφυπουργό. 
Κύριοι συνάδελφοι κηρύσσεται περαιωμένη η συζήτηση επί της υπ' αριθμόν 24/23-11-2001 επερώτησης των Βουλευτών του Συνασπισμού της Αριστεράς και της Προόδου προς τον Υπουργό Περιβάλλοντος, Χωροταξίας και Δημοσίων Έργων σχετικά με τα δημόσια έργα. 
Έχουν διανεμηθεί τα Πρακτικά της Τρίτης 27 Νοεμβρίου 2001 πρωινής συνεδρίασης και ερωτάται το Σώμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 27 Νοεμβρίου 2001 πρωινής συνεδρίασης επικυρώθηκαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.35, λύεται η συνεδρίαση για τη Δευτέρα 17 Δεκεμβρίου 2001 και ώρα 18.00', με αντικείμενο εργασιών του Σώματος: νομοθετική εργασία, "Μόνη συζήτηση επί των σχεδίων νόμων του Υπουργείου Οικονομικών: 
α) Κύρωση του Κρατικού Προϋπολογισμού και των προϋπολογισμών ορισμένων Ειδικών Ταμείων και Υπηρεσιών οικονομικού έτους 2002.
β) Κύρωση του Απολογισμού του Κράτους οικονομικού έτους 2000.
γ) Κύρωση του Ισολογισμού του Κράτους οικονομικού έτους 2000". 

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

