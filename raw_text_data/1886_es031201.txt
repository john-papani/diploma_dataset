      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ Ι΄
      ΣΥΝΟΔΟΣ Δ΄
      ΣΥΝΕΔΡΙΑΣΗ ΛΣΤ΄
      Δευτέρα, 1 Δεκεμβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Μ. Γιαννάκου και Κ. Κιλτίδη, σελ.
      3. Ανακοινώνεται ότι τη συνεδρίαση παρακολουθούν μαθητές, από το Σχολείο Δεύτερης Ευκαιρίας Περιστερίου Αττικής, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου ερωτήσεων της Τρίτης 2 Δεκεμβρίου 2003, σελ. 
      4. Συζήτηση επικαίρων ερωτήσεων.
      α) Προς τον Υπουργό Εσωτερικών, Δημόσιας Διοίκησης και Αποκέντρωσης:ι) σχετικά με την πρόσληψη στο δημόσιο επιλαχόντων του διαγωνισμού του ΑΣΕΠ του έτους 1998, σελ. ιι) σχετικά με την οικονομική ενίσχυση του Δήμου Νίκαιας για την υλοποίηση των έργων υποδομής εν όψει των Ολυμπιακών Αγώνων κ.λπ., σελ.
      β) Προς τον Υπουργό Οικονομίας και Οικονομικών σχετικά με την καταβολή των οφειλών του δημοσίου στο Ταμείο Συντάξεων Νομικών, σελ.
      5. Συζήτηση επερώτησης Βουλευτών της Νέας Δημοκρατίας επί του σχεδίου νόμου του Υπουργείου Πολιτισμού, «Σχετικώς με την πολιτική της Κυβέρνησης στο χώρο του αθλητισμού», σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση πρότασης νόμου:
      Ο Βουλευτής Δ. Σιούφας κατέθεσε πρόταση νόμου: «Ίδρυση Εθνικού Ιδρύματος Μελετών και Ερευνών «Γεώργιος Καραϊσκάκης» και ρύθμιση συναφών θεμάτων», σελ.
      2. Κατάθεση σχεδίου νόμου: Οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Δικαιοσύνης, Μεταφορών και Επικοινωνιών κατέθεσαν σχέδιο νόμου: «Μέτρα αναπτυξιακής και κοινωνικής πολιτικής, αντικειμενικοποίηση του φορολογικού ελέγχου και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΠΑΠΑΔΗΜΑΣ Λ., σελ.
      ΤΖΑΝΗΣ Λ., σελ.
      ΦΑΡΜΑΚΗΣ Ν., σελ.
      ΚΑΤΣΑΡΟΣ Ν., σελ.
      ΣΚΥΛΛΑΚΟΣ Α., σελ.
      Β. Επί της επερώτησης:
      ΒΑΡΔΙΚΟΣ Π., σελ.
      ΓΙΚΟΝΟΓΛΟΥ Μ., σελ.
      ΔΑΪΛΑΚΗΣ Σ., σελ.
      ΔΕΙΚΤΑΚΗΣ Γ., σελ.
      ΚΕΦΑΛΟΓΙΑΝΝΗΣ ΕΜ., σελ.
      ΛΙΑΝΗΣ Γ., σελ.
      ΟΡΦΑΝΟΣ Γ., σελ.
      ΠΕΤΡΑΛΙΑ-ΠΑΛΛΗ Φ., σελ.
      ΣΑΛΜΑΣ Μ., σελ.
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΛΣΤ΄
Δευτέρα 1 Δεκεμβρίου 2003
	Αθήνα, σήμερα στις 1 Δεκεμβρίου 2003, ημέρα Δευτέρα και ώρα 18.17΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Λεωνίδα Τζανή, Βουλευτή Μαγνησίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Σύλλογος Πολιτικών Συνταξιούχων Κέρκυρας ζητεί την ικανοποίηση αιτήματος σχετικά με τη θεώρηση των συνταγών ασφαλισμένων του Δημοσίου, στην Κέρκυρα.
2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Θαλασσίων Μέσων Αναψυχής Νομού Κέρκυρας «Άγιος Νικόλαος» ζητεί την επίλυση προβλημάτων που αντιμετωπίζει ο κλάδος των ιδιοκτητών θαλασσίων μέσων αναψυχής.
3) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία υπάλληλοι και συνταξιούχοι του Δημοσίου, Δήμου Διδυμοτείχου, ζητούν την επαναλειτουργία της Υπηρεσίας Περίθαλψης Ασφαλισμένων του Δημοσίου, στο Διδυμότειχο.
4) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Ιδιοκτητών Ελαιουργείων Νομού Χανίων ζητεί επίλυση προβλήματος επιδότησης ελαιολάδου, για την περίοδο 1998 – 99.
5) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Κολυμβαρίου Νομού Χανίων ζητεί την επίλυση του προβλήματος της επικινδυνότητας του δρόμου Κολυμβαρίου – Αφράτων – Ροδώπου, στη θέση Τρυπητή.
6) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε δημοσίευμα εφημερίδας που αφορά στο θέμα προστασίας της υγείας των ποδοσφαιριστών.
7) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία  η Δημοτική Επιτροπή Παιδείας του Δήμου Θάσου ζητεί την ίδρυση ΤΕΕ στη Θάσο.
8) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ  και ΙΩΑΝΝΑ ΣΤΕΡΓΙΟΥ κατέθεσαν αναφορά με την οποία το Σωματείο Εργαζομένων στην Ελεγχόμενη Κυνηγετική Περιοχή Παρνασσίδας ζητεί την επίλυση εργασιακών προβλημάτων των μελών του.
9) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η «Μελισσοκομική Ελλάδος» Κοινοπραξία Μελισσοκομικών Συνεταιρισμών Ελλάδας, ζητεί την ένταξη των μελισσοκόμων στο ειδικό καθεστώς αγοράς πετρελαίου και αγροτών.
10) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία Ιδιωτικοί Φύλακες Θήρας Δωδεκανήσου ζητούν να τους επαναχορηγηθούν οι άδειες οπλοφορίας κατά την εκτέλεση της εργασίας τους.
11) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Πανελλήνια Ομοσπονδία Επιχειρήσεων Τουρισμού, η Γενική Πανελλαδική Ομοσπονδία Πούλμαν και η Ομοσπονδία Τουρισμού Βορείου Ελλάδος ζητούν τη νομική κατοχύρωση του έργου των Δ.Χ. πούλμαν κ.λπ.
12) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο κ. Νικ. Μελιανός, καταγγέλλει παρανομίες κατά την εκποίηση της ακινήτου περιουσίας της Ιεράς Μονής Αγίου Ιωάννου του Θεολόγου στην Πάτμο.
13) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία ο Δήμος Πλατάνου Αιτωλ/νίας ζητεί την κατασκευή υπαίθριου θεάτρου στην περιοχή του.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο καταγγέλλεται ο αποκλεισμός του λιμένα Αγίου Νικολάου από τα δρομολόγια της ΛΑΝΕ.
15) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Καλυβίων Θορικού Αττικής ζητεί να μην παραχωρηθεί μέρος της παραλίας του στην εταιρεία «ΑΤΤΙΚΟΣ ΗΛΙΟΣ ΑΕ».
16) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία η Κοινότητα Κρυονερίου Αττικής ζητεί τη δημιουργία στάσης του προαστιακού σιδηροδρόμου εντός των ορίων της.
17) Ο Βουλευτής Αθηνών κ. ΘΕΟΔΩΡΟΣ ΚΑΤΣΑΝΕΒΑΣ κατέθεσε αναφορά με την οποία η Κοινότητα Πεντέλης Νομού Αττικής ζητεί τη μετατροπή της σε Δήμο.
18) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Πολυτέκνων Νομού Μαγνησίας ζητεί την αναγνώριση από το ΙΚΑ της προσωπικής απασχόλησης των πολυτέκνων, για οικοδομικοτεχνικές εργασίες σε ιδιόκτητη οικοδομή.
19) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Αγροτικός Δασικός Συνεταιρισμός Χρυσοβίτσας Ιωαννίνων ζητεί την ακύρωση ανάθεσης υλοτόμησης συστάδων από το δημόσιο δάσος Χρυσοβίτσας σε συνεταιρισμό εκτός της περιοχής του.
20) Ο Βουλευτής Αττικής κ. ΑΘΑΝΑΣΙΟΣ ΚΑΤΣΙΓΙΑΝΝΗΣ κατέθεσε αναφορά με την οποία ο Δήμος Αυλώνα και ο Αναγκαστικός Συνεταιρισμός Σάλεσι – Μπουγά ζητούν τον επαναπροσδιορισμό ζωνών της περιοχής τους.
21) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία οι Σύλλογοι Γονέων και Κηδεμόνων των Μουσικού Γυμνασίου – Λυκείου Αλίμου, Μουσικού Γυμνασίου – Λυκείου Ιλίου, Πειραματικού Μουσικού Γυμνασίου – Λυκείου Παλλήνης και Μουσικού Γυμνασίου – Λυκείου Πειραιά ζητούν την επίλυση λειτουργικών προβλημάτων.
22) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Σύλλογος Γονέων – Κηδεμόνων Μουσικού Σχολείου Σιάτιστας Κοζάνης ζητεί την άμεση τοποθέτηση καθηγητών μουσικής στις κενές θέσεις του Μουσικού Σχολείου Σιάτιστας.
23) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλαδική Ομοσπονδία Συλλόγων Συνταξιούχων, Αναπήρων και Θυμάτων Εθνικής Αντίστασης και Αντιδικτατορικού Αγώνα ζητεί την επίλυση προβλημάτων του αντιστασιακού αναπηρικού κινήματος (Εθνικής Αντίστασης, Δημοκρατικού Στρατού Ελλάδος και Αντιδικτατορικού Αγώνα).
24) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γυναικών Πολίχνης Θεσσαλονίκης ζητεί την επίλυση προβλήματος, σχετικά με τη διέλευση κατά μήκος οδών της περιοχής ρεύματος υψηλής τάσης.
25) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλαδική Ομοσπονδία Συλλόγων Συνταξιούχων Αναπήρων και Θυμάτων Εθνικής Αντίστασης και Αντιδικτατορικού Αγώνα διαμαρτύρεται για την ακολουθούμενη από την ελληνική κυβέρνηση εξωτερική πολιτική.
26) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ	 κατέθεσαν αναφορά με την οποία η Πανελλήνια Ένωση Συνταξιούχων – Αναπήρων Θυμάτων Εθνικής Αντίστασης ζητεί την αποκατάσταση των αναπήρων και θυμάτων αγωνιστών της Εθνικής Αντίστασης.
27) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Συνεταιρισμός Κεφαλαρίου Καστοριάς διαμαρτύρεται για τα αποτελέσματα εκτιμήσεων του ΕΛΓΑ των ζημιών στα οπωροφόρα δέντρα του Δήμου Καστοριάς.
28) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Σωματείο Εργατοτεχνιτών Γούνας – Δέρματος – Ιματισμού και  Κλωστοϋφαντουργίας ζητεί την οικονομική ενίσχυση των ανέργων γουνεργατών του Νομού Καστοριάς.
29) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Ιχθυεμπόρων Πειραιά διαμαρτύρεται για την αδυναμία της Εταιρείας Ανάπτυξης Αλιείας Α.Ε. να υλοποιήσει τους στόχους, που της έχουν ανατεθεί.
30) Οι Βουλευτές κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία το Α ΤΕΙ Θεσσαλονίκης ζητεί την επίλυση οικονομικών, κτιριακών και άλλων προβλημάτων που αντιμετωπίζει.       
31) Η Ομοσπονδία Οικοδόμων και Συναφών Επαγγελμάτων Ελλάδας με ψήφισμά της το οποίο κατέθεσε στον κύριο Πρόεδρο της Βουλής των Ελλήνων ζητεί την αναβάθμιση της κατώτερης σύνταξης, τη δημόσια δωρεάν Υγεία και Παιδεία με χρηματοδότηση από τον κρατικό προϋπολογισμό και άλλα.
      Β. ΑΠΑΝΤΗΣΕΙΣ ΥΠΟΥΡΓΩΝ ΕΡΩΤΗΣΕΙΣ ΒΟΥΛΕΥΤΩΝ
       1. Στην με αριθμό 2776/10-9-03 ερώτηση του Βουλευτή κ. Αθανασίου Κατσιγιάννη δόθηκε με το υπ’ αριθμ. 275/3-10-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία του Τμήματος Κυκλοφορίας Φωτεινής Σηματοδότησης και Τηλεματικής 2004 και της Δ/νσης Μελετών Έργων Οδοποιίας του ΥΠΕΧΩΔΕ τα εξής:
      Στα πλαίσια του κυκλοφοριακού σχεδιασμού ενόψει των Ολυμπιακών Αγώνων κατασκευάζονται από το ΥΠΕΧΩΔΕ τα ακόλουθα συγκοινωνιακά έργα:
      α) Η σύνδεση της ΕΟ1 με το Ολυμπιακό Χωριό και τους Θρακομακεδόνες (επέκταση Λεωφ. Κύμης) μέσω της οποίας θα εξυπηρετείται η κίνηση από το Ολυμπιακό Χωριό προς και από τις Αθλητικές Εγκαταστάσεις καθώς και η κίνηση προς και από την Κοινότητα των Θρακομακεδόνων μεταολυμπιακά
      β) Το τμήμα της Αττικής Οδού από Μεταμόρφωση μέχρι Ελευσίνα με τη δημιουργία των ανισόπεδων κόμβων με τη Λεωφ. Δημοκρατίας, τη Λεωφ. Φυλής και την Περιφερειακή Αιγάλεω και τον Ασπρόπυργο. Το τμήμα αυτό θα δοθεί στην κυκλοφορία το Νοέμβριο του τρέχοντος έτους
      γ) Οι παράπλευρες οδοί της Αττικής οδού που θα εξυπηρετήσουν τους όμορους Δήμους.
      Επίσης μέσα από τις προβλεπόμενες παρεμβάσεις για τη βελτιστοποίηση της ροής κατά μήκος βασικών Ολυμπιακών οδικών αξόνων θα γίνουν βελτιώσεις σε ισόπεδους κόμβους της Λεωφ. Φυλής με διαχειριστικά μέτρα κυκλοφορίας.
      Με το συνολικό αυτό κυκλοφοριακό σχεδιασμό θα υπάρξει σημαντική βελτίωση στις κυκλοφοριακές συνθήκες των Δήμων της Δυτικής Αττικής καθώς και καλύτερη εξυπηρέτηση στις μετακινήσεις των κατοίκων των Δήμων αυτών.
      Η Υπουργός
      ΒΑΣΩ ΠΑΠΑΝΔΡΕΟΥ»
      2. Στην με αριθμό 2739/10-9-03 ερώτηση του Βουλευτή κ. Μιλτιάδη Έβερτ δόθηκε με το υπ’ αριθμ. Γ.Π. 88502/2-10-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2739/10-9-2003 ερώτηση που κατατέθηκε στη Βουλή από το Βουλευτή κ. Μ. Έβερτ σχετικά με το Εθνικό Σύστημα Υγείας, σας γνωρίζουμε ότι:
      Βασικός στόχος του Υπουργείου Υγείας & Πρόνοιας ήταν και παραμένει η καθημερινή βελτίωση της αποδοτικότητας του Εθνικού Συστήματος Υγείας και των προσφερομένων υπηρεσιών στους Έλληνες πολίτες.
      Προς την κατεύθυνση αυτή έχει διαμορφωθεί και υλοποιείται σταδιακά μια ολοκληρωμένη πρόταση μεταρρύθμισης του ΕΣΥ, με χρονικό ορίζοντα εφαρμογής 6 ετών.
      Σκοπός της μεταρρύθμισης είναι η μετεξέλιξη του ΕΣΥ σε ένα σύγχρονο και αποτελεσματικό σύστημα υγείας που θα ανταποκρίνεται στις πραγματικές ανάγκες και προσδοκίες του Έλληνα πολίτη για αξιοπρεπείς και υψηλού επιπέδου υπηρεσίες πρόληψης, φροντίδας και περίθαλψης. Η μεταρρύθμιση, λόγω του μεγάλου εύρους της και των πολλών και ευαίσθητων στόχων της, ακολουθεί μια σταδιακή και ελεγχόμενη εφαρμογή μέσα από πειθαρχημένες διαδικασίες, χρονοδιαγράμματα και συνεχείς αξιολογήσεις.
      Το Υπουργείο Υγείας & Πρόνοιας έχει εκπονήσει και εγκρίνει το «Πρόγραμμα αναβάθμισης κτιριακών υποδομών και ενίσχυσης ιατρικού εξοπλισμού Νοσοκομείων και δομών Πρωτoβάθμιας Φροντίδας Υγείας», με χρονικό ορίζοντα υλοποίησης 2000-2006, σύμφωνα με το οποίο βρίσκεται σε εξέλιξη διαδικασία προμήθειας νέου ιατρικού εξοπλισμού ή ανανέωσης -αντικατάστασης παλαιού, σε όλα σχεδόν τα Νοσοκομεία του ΕΣΥ. Μεταξύ των άλλων ειδών περιλαμβάνονται Αξονικοί και Μαγνητικοί Τομογράφοι, Ακτινοθεραπευτικά και Ακτινοδιαγνωστικά μηχανήματα, με πηγή χρηματοδότησης κυρίως το Γ΄ ΚΠΣ (Τομεακό και Περιφερειακό), το Π.Δ.Ε-Εθνικοί Πόροι και τον τακτικό προϋπολογισμό.	
      Ενδεικτικά αναφέρουμε ότι Αξονικοί Τομογράφοι εγκαθίστανται και πρόκειται να εγκατασταθούν στα Νοσοκομεία: ΚΑΤ, Γ. Γεννηματάς Θεσσαλονίκης, Παπανικολάου Θεσσαλονίκης, Σύρου, Φιλιατών, Πρέβεζας, Άρτας, Βέροιας, Κιλκίς, Κέρκυρας, Λιβαδειάς, Χαλκίδας, Άμφισσας, Λαμίας, Αθηνών Αλεξάνδρας, Θώρακος Σωτηρία, Παν/κο Ιωαννίνων, Παν/κο Ηρακλείου, Αγ. Νικολάου Κρήτης.
      Μαγνητικοί Τομογράφοι στα Νοσοκομεία: Ευαγγελισμός, Κοργιαλένειο-Μπενάκειο, Παπανικολάου Θεσσαλονίκης, Ιπποκράτειο Θεσσαλονίκης, Ρόδου.
      Γ΄ Κάμερα: δύο (2) στο Ειδικό Νοσοκομείο Πειραιά Μεταξά, μία (1) στο Γ.Ν. Θεσσαλονίκης Ιπποκράτειο.
      Ακτινοδιαγνωστικά-Ακτινοσκοπικά μηχανήματα στα Νοσοκομεία: Ευαγγελισμός, Κοργιαλένειο-Μπενάκειο, ΚΑΤ, Σύρου.
      Οι παρεμβάσεις που πραγματοποιούνται μέσω του Ε.Π. «Υγεία-Πρόνοια 2000-2006» του Γ΄ ΚΠΣ έχουν, μεταξύ άλλων, ως στόχο την αντιμετώπιση των ελλείψεων και των αναγκών της δευτερoβάθμιας και τριτoβάθμιας φροντίδας υγείας με τον εκσυγχρονισμό του λειτουργικού και κτιριακού χαρακτήρα της Νοσοκομειακής υποδομής και την αξιοποίηση των νέων συστημάτων βιoιατρικής τεχνολογίας.
      Συγκεκριμένα, μέσω των δράσεων του Μέτρου 1.2 επιχειρείται η άρση των αδυναμιών που χαρακτηρίζουν τον Νοσοκομειακό Τομέα, μέσω του λειτουργικού εκσυγχρονισμού της υποδομής των Νοσηλευτικών Μονάδων και ειδικότερα στις περιοχές που έχουν εντοπισθεί αδυναμίες και ανάγκη παρέμβασης, στο πλαίσιο των στόχων της μεταρρύθμισης του ΕΣΥ, για αποτελεσματικότερες και ποιοτικότερες υπηρεσίες υγείας.
      	Ενδεικτικά αναφέρονται κατωτέρω ορισμένες από τις κατηγορίες πράξεων που προβλέπονται στο πλαίσιο του Μέτρου:
      Παρεμβάσεις εκσυγχρονισμού σε χειρουργικές πτέρυγες Νοσοκομείων, καθώς και σε 	πτέρυγες που αφορούν πιο ειδικές κατευθύνσεις, όπως τραυματολογικές, παιδο-ακτινοθεραπευτικές, κλπ
      Εκσυγχρονισμός και ανάπτυξη του εργαστηριακού τομέα.
      	Ανανέωση και αντικατάσταση του lατροτεχνολογικού εξοπλισμού με αξιοποίηση της σύγχρονης βιοιατρικής τεχνολογίας, ιδιαίτερα όσον αφορά σε εξειδικευμένα μηχανήματα υψηλής τεχνολογίας και ειδικές μονάδες. επιπλέον, πρoβλέπεται η προμήθεια εξοπλισμού για την ολοκλήρωση νέων δομών που προέκυψαν από κτιριακές παρεμβάσεις, είτε του Β΄ ΚΠΣ, είτε του εθνικού προγράμματος.
      Προμήθεια ξενοδοχειακού εξοπλισμού για τις νέες υποδομές, καθώς και αντικατάσταση του υπάρχοντος και πεπαλαιωμένου για την αισθητική αναβάθμιση των μονάδων και για τη βελτίωση των συνθηκών διαβίωσης ασθενών και επισκεπτών στις Νοσοκομειακές Μονάδες.
      Δημιουργία νέων ειδικών κλινών, καθώς και αναβάθμιση -εκσυγχρονισμός των ειδικών μονάδων (ΜΕΘ, ΜΤΝ, ΜΑΦ). Σ΄ αυτές περιλαμβάνoνται μονάδες πρόωρων και νεογνών, αιμοδοσίας, κλπ, που αποτελούν χώρους νοσηλείας με ειδικές τεχνικές-χωροταξικές προδιαγραφές, υψηλού κόστους σε υποδομή και λειτουργία.
      Δημιουργία πλήρους υποδομής Τμήματος Επειγόντων Περιστατικών (ΤΕΠ), με αναβαθμίσεις ή και δημιουργία νέων δομών και ιδιαίτερα στα αστικά κέντρα.
      Στο πλαίσιο του Επιχειρησιακού Προγράμματος «Υγεία-Πρόνοια» 2000-2006 έχει ανατεθεί με Απόφαση Γενικού Γραμματέα η εκπόνηση μελέτης-ανάπτυξης εγκατάστασης ιατρικών μηχανημάτων υψηλής βιoιατρικής τεχνολογίας στα Νοσοκομεία του ΕΣΥ.
      Αντικείμενο της μελέτης αποτελεί η χαρτογράφηση των ιατρικών μηχανημάτων υψηλής βιοιατρικής τεχνολογίας (αξονικής τομογραφίας, μαγνητικής τομογραφίας, αγγειογραφίας-στεφανιογραφίας, Γ΄ Κάμερας, γραμμικών επιταχυντών) στα Νοσοκομεία του ΕΣΥ και στους ιδιωτικούς φορείς παροχής αντίστοιχων διαγνωστικών υπηρεσιών. Στη μελέτη θα καταγραφούν επίσης οι ετήσιες ροές των ασθενών, ο χρόνος λειτουργίας σε ετήσια βάση, το κόστος συντήρησης ανά καταγεγραμμένο σύστημα βιοιατρικής τεχνολογίας και ενδεχομένως οι παραπομπές ασθενών ανά Νοσοκομείο του ΕΣΥ προς αντίστοιχα εργαστήρια άλλων φορέων του ιδιωτικού ή δημόσιου τομέα.
      Από τα καταγεγραμμένα στοιχεία θα υπολογιστούν οι δείκτες κάλυψης σε πληθυσμό, ανά κατηγορία συστήματος και ανά ΠεΣΥπ. Με βάση τα στοιχεία της μελέτης και της στατιστικής τους επεξεργασίας και με άξονα την ελληνική και ευρωπαϊκή σχετική νομοθεσία, θα τεκμηριωθούν εκτιμήσεις για την αναγκαιότητα εισαγωγής, αντικατάστασης ή αναβάθμισης των υπό μελέτη συστημάτων στα Νοσοκομεία του ΕΣΥ.
      Τέλος σας γνωρίζουμε ότι οι παρεμβάσεις που αφορούν στην αναβάθμιση του κτιριακού και τεχνολογικού εξοπλισμού των Νοσηλευτικών Ιδρυμάτων της Περιφέρειας πραγματοποιούνται επίσης και μέσω επιμέρους δράσεων των ΠΕΠ.
      Όσον αφορά τα θέματα προμηθειών σας γνωρίζουμε ότι σε κάθε περίπτωση ο έλεγχος για την αυστηρή τήρηση και την πιστή εφαρμογή των διατάξεων περί προμηθειών του Δημοσίου αποτελεί την πρωταρχική προτεραιότητα των αρμόδιων υπηρεσιών του Υπουργείου Υγείας και Πρόνοιας.
      Θεωρούμε ότι το ισχύον νομικό πλαίσιο διασφαλίζει το αδιάβλητo των διαγωνισμών. Ενδεικτικά αναφέρουμε ορισμένα ισχύοντα μέτρα που προσβλέπουν στον έλεγχο των φορέων που διενεργούν διαγωνισμούς:
      	-Έκδοση εγκυκλίων με τις οποίες τονίζεται η αναγκαιότητα αυστηρής τήρησης από τα ΠεΣΥΠ και τα Νοσοκομεία των όσων προβλέπονται από τις κείμενες διατάξεις.
      	- Υποχρέωση των φορέων να αποστέλλουν απολογιστικά στοιχεία των διαγωνισμών που εκτελούν προς το Υπουργείο Ανάπτυξης που διενεργεί το σχετικό έλεγχο.
      	- Έλεγχος νομιμότητας συμβάσεων προμηθειών, παροχής υπηρεσιών και Δημoσίων Έργων από το Ελεγκτικό Συνέδριο.
      	- Τα ΠεΣΥΠ ασκούν επίσης έλεγχο σε διαγωνισμούς των Νοσοκομείων τους με δυνατότητα ακόμα και ματαίωσης αυτών.
      	- Δικαστική προστασία κατά το στάδιο που προηγείται της σύναψης συμβάσεων	κρατικών προμηθειών κάθε ενδιαφερόμενου ο οποίος θεωρεί ότι έχει υποστεί ζημιά από παράβαση της νομοθεσίας.
      	Επίσης για θέματα προσωπικού σας γνωρίζουμε ότι εντός του έτους 2003 προκηρύχθηκαν:
      - 869 θέσεις διαφόρων κλάδων και ειδικοτήτων
      	- 980 θέσεις διαφόρωv κλάδων και ειδικοτήτων, με σχέση εργασίας ΙΔΟΧ, διάρκειας 4, 8 και 12 μηνών.
      - 5.000 θέσεις διαφόρων κλάδων και ειδικοτήτων μέσω του ΟΑΕΔ, για την απόκτηση εργασιακής εμπειρίας ανέργων, διάρκειας 18 μηνών
      αναμένουμε την προκήρυξη 2.923 θέσεων διαφόρων κλάδων και ειδικοτήτων.
      Ο Υφυπουργός
      Ε. ΝΑΣΙΩΚΑΣ»
      3. Στην με αριθμό 2725/10-9-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. ΓΠ/88498/3-10-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2725/10-9-2003 ερώτηση που κατατέθηκε στη Βουλή από το Βουλευτή κ. Κ. Σπυριούνη σχετικά με την αντιμετώπιση του προβλήματος της περίθαλψης τεσσάρων παιδιών με επιπλέον της τυφλότητας αναπηρίες, σας γνωρίζουμε ότι:
      Σύμφωνα με το αρ. 6159/26-9-03 έγγραφο του Α΄ ΠεΣΥΠ Κεντρικής Μακεδονίας οι γονείς των παιδιών αυτών ζήτησαν την εισαγωγή τους στο ΚΕΠΕΠ Άγιος Δημήτριος.
      Το Α΄ ΠεΣΥΠ Κεντρικής Μακεδονίας - Υπηρεσία Πρωτoβάθμιας Φροντίδας Υγείας - ενέκρινε την εισαγωγή των τριών παιδιών στο εν λόγω Κέντρο και αναμένει να ενημερωθεί από αυτό για την ημέρα εισαγωγής τους. Το τέταρτο παιδί βρίσκεται σε ανάδοχη οικογένεια.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
      4. Στις με αριθμό 2723/10.9.03 και 3463/23.9.03 ερωτήσεις του Βουλευτή κ. Κυριάκου Σπυριούνη δόθηκε με το υπ’ αριθμ. 270/3.10.03 και 337/3.10.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Ειδικής Υπηρεσίας Δημοσίων Εργων/Οδικοί Άξονες Παραχώρησης (ΕΥΔΕ/0ΑΠ) τα εξής:
      1. Η σκοπιμότητα της Υποθαλάσσιας Αρτηρίας έχει εξετασθεί και περιλαμβάνεται στο δίκτυο Μεταφορών του Ρυθμιστικού Σχεδίου Θεσσαλονίκης (Ν.1561185).
      2. Οι σχετικές μελέτες για το έργο της Υποθαλάσσιας Αρτηρίας εκπονήθηκαν υπό την εποπτεία και καθοδήγηση της Δ/νσης Δημοσίων Έργων της Περιφέρειας Κεντρικής Μακεδονίας και μιάς Ειδικής Επιτροπής Παρακολούθησης, στην οποία προήδρευε ο Ν. Θεσσαλονίκης και σ’ αυτήν εκπροσωπήθηκαν ο Δήμος Θεσσαλονίκης καθώς και άλλοι αρμόδιοι φορείς της πόλης. Έτσι ο σχεδιασμός του έργου έχουν τύχει της ευρύτερης δυνατής αποδοχής.
      3. Για την εύρυθμη λειτουργία της Υποθαλάσσιας Αρτηρίας Θεσσαλονίκης και την ένταξή της στο οδικό δίκτυο της πόλης προβλέπονται μία σειρά κυκλοφοριακών επεμβάσεων και ρυθμίσεων που αφορούν σε διαπλατύνσεις, μονοδρομήσεις καθώς και πεζοδρομήσεις υφισταμένων οδών όπως:
      α) Σε ότι αφορά στην Ανατολική πλευρά, η παραλιακή Λεωφόρος Μεγάλου Αλεξάνδρου Θα διαπλατυνθεί και θα αμφιδρομηθεί μέχρι την οδό Γ. Παπανδρέου (ΑνΘέων) με νέες κυκλοφοριακές ρυθμίσεις ώστε να δημιουργηθούν συνθήκες αποσυμφόρησης του άξονα Βασ. Όλγας - Βασ. Γεωργίου. Επίσης προβλέπονται ανισόπεδες διαβάσεις πεζών.
      β) Σε ότι αφορά στη Δυτική πλευρά, προβλέπεται αναμόρφωση των κυκλοφοριακών συνθηκών με κατάργηση ισόπεδων κόμβων ώστε η Δυτική Είσοδος να αποτελέσει οδό ταχείας κυκλοφορίας.
      4. Η Α! Φάση του Διαγωνισμού του έργου έχει ήδη ολοκληρωθεί με την προεπιλογή έξι Ομίλων εταιριών και βρισκόμαστε στη Β! του Διαγωνισμού για την υποβολή των οικονομικών προσφορών. Η ανάδειξη Αναδόχου του έργου αναμένεται μέχρι τον Μάρτιο του 2004 και η ολοκλήρωση του έργου προβλέπεται για το έτος 2008.
      Η Υπουργός
      ΒΑΣΩ ΠΑΠΑΝΔΡΕΟΥ»
      5. Στην με αριθμό 2722/19.9.03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. 269/3.10.03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή τα εξής:
      1. 0 διαγωνισμός για το Μετρό της Θεσσαλονίκης προκηρύχθηκε το Μάιο του 1992. Οι Κυβερνήσεις του ΠΑ.ΣΟ.Κ., από το 1993 και μετά έκαναν κάθε δυνατή προσπάθεια προκειμένου να τον περισώσουν και να βελτιώσουν τα ελαττώματα τόσο του αρχικού σχεδιασμού του έργου, όσο και τις προχειρότητες των Τευχών Δημοπράτησης του 1992 και του 1993.
      Τελικά η Σύμβαση Παραχώρησης υπογράφηκε με την Ανάδοχο Εταιρία «ΘΕΣΣΑΛΟΝΙΚΗ ΜΕΤΡΟ Α.Ε.» στις 5 Φεβρουαρίου 1999 και κυρώθηκε από τη Βουλή στις 30 Απριλίου 1999.
      Μετά από 4 και πλέον χρόνια από την υπογραφή της Σύμβασης Παραχώρησης για την κατασκευή και λειτουργία του Μετρό της Θεσσαλονίκης και αντίστοιχο χρόνο διαπραγματεύσεων για την εξεύρεση τραπεζικής χρηματοδότησης εκ μέρους της Αναδόχου Εταιρίας «ΘΕΣΣΑΛΟΝΙΚΗ ΜΕΤΡΟ Α.Ε.», υπήρξε αδυναμία συνέχισης της υπογραφείσας Σύμβασης Παραχώρησης.
      Το Υ.ΠΕ.ΧΩ.Δ.Ε. και η Κυβέρνηση σε όλο αυτό το χρονικό διάστημα έκανε ότι ήταν δυνατόν προκειμένου να υλοποιηθεί το έργο, παρά τις άμεσες και έμμεσες επιθέσεις που δέχθηκε τόσο σε εθνικό όσο και ευρωπαϊκό επίπεδο.
      Υπενθυμίζεται ότι μόλις στις 30 Απριλίου 2003 απορρίφθηκε από την Ευρωπ Επιτροπή και τέθηκε στο αρχείο καταγγελία κατά του Διαγωνισμού, η οποία εκκρεμούσε από το Νοέμβριο του 1999.
      Το Υ.ΠΕ.ΧΩ.Δ.Ε. έκανε επίσης ό,τι ήταν δυνατόν προκειμένου να εξασφαλίσει την απόφαση της Ευρωπαϊκής Επιτροπής ότι δεν υφίστανται στο έργο ανεπίτρεπτες κρατικές ενισχύσεις, μετά τις προτάσεις των Δανειστριών Τραπεζών για την τροποποίηση των όρων της αρχικής Σύμβασης Παραχώρησης.
      2. Είναι επίσης γνωστό ότι το Ελληνικό Δημόσιο είχε εξασφαλισμένη την δικιά του χρηματοδότηση για το έργο μέσω του 3ου ΚΠΣ ποσού 244 εκ. € περίπου. Είναι επίσης γνωστό ότι η Ανάδοχος Εταιρία ήταν συμβατικά υπόχρεη να εξεύρει τους υπόλοιπους πόρους μέχρι του ποσού των 850 εκ. € μέσω της ίδιας συμμετοχής και του τραπεζικού δανεισμού, στον οποίο Θα συμμετείχαν η Ευρωπαϊκή Τράπεζα Επενδύσεων και Όμιλος Εμπορικών Τραπεζών.
      Το αρχικά προβλεπόμενο από τη Σύμβαση Παραχώρησης χρονικό διάστημα των 16 μηνών για την εξεύρεση των δανειακών κεφαλαίων παρετάθη κατ’ επανάληψη μέχρι και τις 31 Αυγούστου 2003, γιατί η Ανάδοχος Εταιρία παρουσίαζε κάθε φορά στοιχεία με τα οποία η τραπεζική χρηματοδότηση φαινόταν εφικτή, αφού άλλωστε στην Ανάδοχο Εταιρία συμμετέχουν η παγκοσμίως μεγαλύτερη από πλευράς τζίρου γαλλική κατασκευαστική εταιρία Bouygues και η παγκοσμίως μεγαλύτερη καναδική κατασκευάστρια εταιρία τρένων και βαγονιών Bombardier.
      3. Στις αρχές Αυγούστου 2003 η Ανάδοχος Εταιρία ενημέρωσε το Υ.ΠΕ.ΧΩ.Δ.Ε. ότι προτίθεται να παρουσιάσει εναλλακτικό σχήμα χρηματοδότησης όχι πλέον μέσω της Ευρωπαϊκής Τράπεζας Επενδύσεων, αλλά μέσω ενός Ομίλου Εμπορικών Τραπεζών.
      Παρά την ανωτέρω διαβεβαίωση της Αναδόχου Εταιρίας δεν παρουσιάστηκε στις 31 Αυγούστου 2003 η εναλλακτική χρηματοδοτική πρόταση, με συνέπεια να μην δοθεί οποιαδήποτε περαιτέρω παράταση και να τερματισθεί η συμβατική σχέση του Ελληνικού Δημοσίου με την Ανάδοχο Εταιρία.
      4. Το Μετρό της Θεσσαλονίκης είναι όμως ένα έργο του οποίου η αναγκαιότητα είναι αναμφισβήτητη και γι’ αυτό η Κυβέρνηση αποφάσισε να κατασκευαστεί μέσω του Προγράμματος Δημοσίων Επενδύσεων ως Δημόσιο Έργο.
      Το συνολικό κόστος του έργου Θα ανέλθει σε 600 εκ. € Περίπου, από τα οποία τα 244 εκ. € είναι ήδη εγγεγραμμένα στο 3ο ΚΠΣ. Τα υπόλοιπα 356 εκ. € θα εξασφαλισθούν από εθνικούς πόρους και Θα εγγραφούν στο Πρόγραμμα Δημοσίων Επενδύσεων πριν τη Δημοπράτηση του Έργου.
      5. 0 Διαγωνισμός Θα γίνει με το σύστημα της προεπιλογής και με βάση την Γενική Οριστική Μελέτη που κατέθεσε η Ανάδοχος Εταιρία, όπως είχε συμβατική υποχρέωση, μετά το πέρας των Πρόδρομων Εργασιών τον Μάιο του 2000 και αφορούσε τη συμβατική λύση, δηλαδή την κατασκευή της σήραγγας μερικώς με Μηχάνημα Ολικής Διάτρησης και μερικώς με το σύστημα του ανοιχτού ορύγματος σε βάθος 7,5 μέτρων. Αυτή η μελέτη Θα επικαιροποιηθεί προκειμένου να ανταποκρίνεται στις σημερινές συνθήκες του έργου (διάνοιξη σε όλο το μήκος με μηχάνημα Ολικής Διάτρησης, μεγαλύτερο βάθος λόγω των αρχαιολογικών ευρημάτων και των δικτύων των Οργανισμών Κοινής Ωφέλειας).
      Είναι αυτονόητο ότι η επικαιροποιημένη Μελέτη Θα λαμβάνει υπόψη της και τις επεκτάσεις τους συστήματος προς τις Ανατολικές και τις Δυτικές συνοικίες της πόλης.
      6. 0 Διαγωνισμός Θα ακολουθήσει το εξής χρονοδιάγραμμα:
      Επικαιροποίηση της Γενικής Οριστικής μελέτης και προετοιμασία των Τευχών Δημοπράτησης: 5 μήνες
      Οκτώβριος 2003 δημοσίευση της Πρόσκλησης Εκδήλωσης Ενδιαφέροντος
      Φεβρουάριος 2004 επιλογή των κατασκευαστικών εταιριών και ομίλων που Θα συμμετέχουν στη δεύτερη φάση του Διαγωνισμού
      Μάρτιος 2004 διανομή των Τευχών Δημοπράτησης στους προεπιλεγμένους, προκειμένου να υποβάλλουν τις οικονομικές τους προσφορές 
      Ιούνιος 2004 υποβολή οικονομικών προσφορών 
      Επιλογή Αναδόχου του Έργου: μέχρι τέλους του 2004.
      Το ανωτέρω χρονοδιάγραμμα είναι εφικτό υπό την προϋπόθεση ότι δεν Θα υπάρξουν δικαστικές προσφυγές.
      Χρόνος ολοκλήρωσης του Έργου: 4 χρόνια μετά την υπογραφή της σύμβασης
      Εξετάζεται επίσης η δυνατότητα επίσπευσης κάποιων πρόδρομων εργασιών (σκάμματα σταθμών, αρχαιολογικές έρευνες και μετατοπίσεις δικτύων) προκειμένου να κερδηθεί χρόνος από τον τελικό χρόνο κατασκευής του έργου.
      7. Προκειμένου να επισπευσθούν οι εργασίες, θα χρησιμοποιηθεί σε πρώτη φάση η «ΑΠΙΚΟ ΜΕΤΡΟ Α.Ε.», η οποία έχει την απαραίτητη εμπειρία και τεχνογνωσία για να επικαιροποιήσει τη Γενική Οριστική Μελέτη και να ετοιμάσει τα Τεύχη Δημοπράτησης. Σε δεύτερη φάση, μετά το πέρας του Διαγωνισμού και την επιλογή Αναδόχου, εξετάζεται η εμπλοκή της «ΕΓΝΑΤΙΑ Α.Ε.» στην κατασκευή του έργου.
      Η Υπουργός
      ΒΑΣΩ ΠΑΠΑΝΔΡΕΟΥ»
      6. Στην με αριθμό 2714/10.9.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. Φ15/510/ΑΣ371/30.9.03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής:
      Η κατάργηση ενός πολύ μεγάλου αριθμού των Εθνικών και υποπεριφερειακών Κέντρων Πληροφόρησης του ΟΗΕ (μεταξύ των οποίων είναι τα εννέα (9) Ευρωπαϊκά) προβλέπεται από απόφαση της 57 Γενικής Συνέλευσης του ΟΗΕ (2002), η οποία ελήφθη στο πλαίσιο της γενικής αναδιοργάνωσης του ΟΗΕ, μετά από εισήγηση του Γενικού Γραμματέα κ. Kofi Anan.
      Επισημαίνεται ότι η Ελλάδα ήταν εξαρχής αντίθετη με την ιδέα αυτή και σ’ αυτήν οφείλεται, κατά μεγάλο μέρος, η επί ένα περίπου χρόνο καθυστέρηση λήψης της απόφασης καθώς και η πρόβλεψη «το κλείσιμο» των Κέντρων Πληροφόρησης να γίνει μόνο μετά από διαβουλεύσεις με τις αρμόδιες κυβερνήσεις.
      Κατά την περίοδο της Ελληνικής Προεδρίας, το Θέμα της αντικατάστασης των ευρωπαϊκών Εθνικών Κέντρων Πληροφόρησης από ένα περιφερειακό (που θα εδρεύει στις Βρυξέλλες) μας απασχόλησε συστηματικά, τόσο στο πλαίσιο της ΚΕΠΠΑ όσο και στις επαφές με τον Γενικό Γραμματέα του ΟΗΕ και τον Αναπληρωτή του. Παρότι μάλιστα υιοθέτηση μιας κοινής ευρωπαϊκής θέσης δεν κατέστη δυνατή, επειδή ορισμένα κράτη-μέλη υποστήριξαν την ταχεία εφαρμογή της σχετικής απόφασης της Γενικής Συνέλευσης για λόγους οικονομίας αλλά και θετικού παραδειγματισμού προς τις αναπτυσσόμενες χώρες, η Ελλάδα εξεδήλωσε, και πάλι, τη σαφή αντίθεσή της. Σε συνεργασία μάλιστα με άλλες χώρες που εξέφρασαν παρόμοιες θέσεις (Ιταλία, Γερμανία, Ισπανία) διατυπώσαμε σοβαρές επιφυλάξεις για την εφαρμογή της απόφασης αυτής προς την Γενική Γραμματεία του ΟΗΕ.
      Η σαφής αντίθεση της Ελλάδος προς την κατάργηση του Κέντρου Πληροφόρησης του ΟΗΕ της Αθήνας, εκφράσθηκε επίσης με επιστολή που απέστειλα προς τον Γενικό Γραμματέα του ΟΗΕ κ. Kofi Anan, στην οποία εξαίρεται η σημασία του Κέντρου Πληροφόρησης για την Ελλάδα και ζητείται εμφαντικά η συνέχιση της λειτουργίας του.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      7. Στην με αριθμό 2614/8-9-03 ερώτηση του Βουλευτή κ. Ευριπίδη Στυλιανίδη δόθηκε με το υπ’ αριθμ. Φ15/489/ΑΣ352/19-9-03 έγγραφο από τον Υπουργό Εξωτερικών η ακόλουθη απάντηση:
      «Σε απάντηση της παραπάνω ερώτησης σας γνωρίζουμε τα εξής: 
      Η κατάργηση ενός πολύ μεγάλου αριθμού των Εθνικών και υποπεριφερειακών Κέντρων Πληροφόρησης του ΟΗΕ (μεταξύ των οποίων είναι τα εννέα (9) Ευρωπαϊκά) προβλέπεται από απόφαση της 57ης Γενικής Συνέλευσης του ΟΗΕ (2002), η οποία ελήφθη στο πλαίσιο της γενικής αναδιοργάνωσης του ΟΗΕ, μετά από εισήγηση του Γενικού Γραμματέα κ. Kofi Anan.
      Επισημαίνεται ότι η Ελλάδα ήταν εξαρχής αντίθετη με την ιδέα αυτή και σ' αυτήν οφείλεται, κατά μεγάλο μέρος, η επί ένα περίπου χρόνο καθυστέρηση λήψης της απόφασης καθώς και η πρόβλεψη «το κλείσιμο» των Κέντρων Πληροφόρησης να γίνει μόνο μετά από διαβουλεύσεις με τις αρμόδιες κυβερνήσεις.
      Κατά την περίοδο της Ελληνικής Προεδρίας, το θέμα της αντικατάστασης των ευρωπαϊκών Εθνικών Κέντρων Πληροφόρησης από ένα περιφερειακό (που θα εδρεύει στις Βρυξέλλες) μας απασχόλησε συστηματικά, τόσο στο πλαίσιο της ΚΕΠΠΑ όσο και στις επαφές με τον Γενικό Γραμματέα του ΟΗΕ και τον Αναπληρωτή του. Παρότι μάλιστα υιοθέτηση μιας κοινής ευρωπαϊκής θέσης δεν κατέστη δυνατή, επειδή ορισμένα κράτη-μέλη υποστήριξαν την ταχεία εφαρμογή της σχετικής απόφασης της Γενικής Συνέλευσης για λόγους οικονομίας αλλά και θετικού παραδειγματισμού προς τις αναπτυσσόμενες χώρες, η Ελλάδα εξεδήλωσε, και πάλι, τη σαφή αντίθεσή της. Σε συνεργασία μάλιστα με άλλες χώρες που εξέφρασαν παρόμοιες θέσεις (Ιταλία, Γερμανία, Ισπανία) διατυπώσαμε σοβαρές επιφυλάξεις για την εφαρμογή της απόφασης αυτής προς την Γενική Γραμματεία του ΟΗΕ.
      Η σαφής αντίθεση της Ελλάδος προς την κατάργηση του Κέντρου Πληροφόρησης του ΟΗΕ της Αθήνας, εκφράσθηκε επίσης με επιστολή που απέστειλα προς τον Γενικό Γραμματέα του ΟΗΕ κ. Kofi Anan, στην, οποία εξαίρεται η σημασία του Κέντρου Πληροφόρησης για την Ελλάδα και ζητείται εμφαντικά η συνέχιση της λειτουργίας του.
      Ο Υπουργός
      ΓΙΩΡΓΟΣ Α. ΠΑΠΑΝΔΡΕΟΥ»
      8. Στην με αριθμό 1636/4-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. Φ90022/19049/1269/21-8-03 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην παραπάνω ερώτηση που κατατέθηκε στη Βουλή από το Βουλευτή κ. Σπήλιο Σπηλιοτόπουλο, σχετικά με τα αιτήματα που εμπίπτουν στην αρμοδιότητά μας και διατυπώνονται στην 818/27-7-2003 αναφορά του Πανελλήνιου Συλλόγου Παραπληγικών Παραρτήματος Αχαΐας, σας κάνουμε γνωστά τα εξής:
      1. Σχετικά με την επέκταση του επιδόματος παρα-τετραπληγίας και σ’ άλλες κατηγορίες ασφαλισμένων που πάσχουν από ασθένειες που επιφέρουν την ίδια μορφή αναπηρίας με την παρα-τετραπληγία, σας κάνουμε γνωστό ότι το θέμα αυτό εξετάζεται σοβαρά από το Υπουργείο μας.
      Ήδη έχουμε συγκεντρώσει όλα τα οικονομικά στοιχεία που ζητήσαμε από τους εποπτευόμενους ασφαλιστικούς οργανισμούς και μόλις ολοκληρωθεί η επεξεργασία αυτών θα καταρτισθεί η σχετική διάταξη η οποία στη συνέχεια θα προωθηθεί στη Βουλή για ψήφιση.
      2.Το θέμα της παροχής δυνατότητας συνταξιοδότησης λόγω γήρατος των ατόμων με κινητικές αναπηρίες με μειωμένες προϋποθέσεις (ήτοι με τη συμπλήρωση 25 ετών ασφάλισης και το 50ο έτος ηλικίας), καθώς και το θέμα της παροχής δυνατότητας συνταξιοδότησης λόγω γήρατος στον έναν εκ των δύο γονέων με ανάπηρο παιδί εφόσον έχουν πραγματοποιήσει 20 έτη ασφάλισης και χωρίς όριο ηλικίας σας κάνουμε γνωστό ότι, τα θέματα αυτά δεν μπορούν να αντιμετωπισθούν αποσπασματικά και μόνο για τους ασφαλισμένους των ασφαλιστικών οργανισμών αρμοδιότητάς μας, αλλά ενιαία για όλη την κατηγορία αυτή των ασφαλισμένων, ανεξάρτητα από το φορέα στον οποίο ασφαλίζονται σε συνεργασία με τα συναρμόδια Υπουργεία. Επισημαίνουμε πάντως ότι για τις μητέρες ανικάνων παιδιών ήδη ισχύουν μειωμένες προϋποθέσεις συνταξιοδότησης.
      3. Όσον αφορά το θέμα της επέκτασης του μειωμένου ωραρίου εργασίας κατά μία (1) ώρα τόσο για τους ίδιους τους εργαζόμενους που πάσχουν από παρα-τετραπληγία με ποσοστό αναπηρίας 80%, όσο και για τους γονείς που έχουν παιδιά με πνευματική, ψυχική ή σωματική αναπηρία με ποσοστό αναπηρίας 100% και απασχολούνται σε Ν.Π.Ι.Δ., αρμόδιο να ενημερώσει τη Βουλή για το θέμα αυτό είναι το Υπουργείο Εσωτερικών Δημόσιας Διοίκησης και Αποκέντρωσης, στο οποίο κοινοποιείται το παρόν έγγραφό μας μαζί με φωτοαντίγραφο της σχετικής ερώτησης.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      9. Στην με αριθμό 2247/28-8-03 ερώτηση του Βουλευτή κ. Ιορδάνη Τζαμτζή δόθηκε με το υπ’ αριθμ. 41836/26-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε ότι το ΥΠΕΣΔΔΑ μέσω των πιστώσεων της ΣΑΤΑ έχει κατανείμει στους α΄ βάθμιους ΟΤΑ του Νομού Πέλλης, ποσό ύψους 619.700,49 ευρώ το 2002 και 715.275,49 ευρώ το 2003 για την επισκευή και συντήρηση σχολικών κτιρίων της αρμοδιότητάς τους.
      Επιπλέον, σας πληροφορούμε ότι κατά το τρέχον έτος κατανεμήθηκαν στους α΄ βάθμιους ΟΤΑ του Νομού πιστώσεις από ΣΑΤΑ και ΣΑΕ055 συνολικού ύψους 1.186.000,00 ευρώ για την αντιμετώπιση των προβλημάτων που προέκυψαν από την κακοκαιρία.
      Ο Υφυπουργός
      Λ. ΠΑΠΑΔΗΜΑΣ»
      10. Στην με αριθμό 1623/1-8-03 ερώτηση του Βουλευτή κ. Ευάγγελου Πολύζου δόθηκε με το υπ’ αριθμ. 157/26-8-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας τα εξής
      1. Σύμφωνα με το άρθρο 14.3.1 της κυρωμένης με Νόμο Σύμβασης Παραχώρησης για την Κατασκευή και Λειτουργία του Μετρό της Θεσσαλονίκης, «ο Πραχωρησιούχος θα καταβάλει κάθε δυνατή προσπάθεια για να εξασφαλίσει τα Δανειακά Κεφάλαια, χωρίς οποιαδήποτε υποχρέωση του Ελληνικού Δημοσίου για παροχή εγγυήσεως ή άλλης μορφής εξασφάλιση». Σύμφωνα δε με το επόμενο άρθρο 14.3.2 «ο Παραχωρησιούχος θα καταβάλει κάθε δυνατή προσπάθεια για να του χορηγηθεί από την Ευρωπαϊκή Τράπεζα Επενδύσεων (ΕΤΕπ) αξίας σε δραχμές και/ή σε ECU και σύμφωνα με το Χρηματοδοτικό Σχέδιο. Θα φροντίσει επίσης να εκδοθεί, αν χρειαστεί, κατάλληλη εγγύηση υπέρ της ΕΤΕπ από τράπεζα ή τράπεζες της αποδοχής της ή από το Ευρωπαϊκό Ταμείο Επενδύσεων. Το δάνειο της ΕΤΕπ θα έχει τα ελάχιστα χαρακτηριστικά που ορίζονται στο Παράρτημα 2 και θα τελεί υπό την έγκριση του Ελληνικού Δημοσίου, όπως καθορίζεται στο 14.3.4 της παρούσας».
      2. Από την ανάγνωση των 2 ανωτέρω άρθρων προκύπτει ότι η εξεύρεση χρηματοδότησης για την κατασκευή και λειτουργία του Μετρό της Θεσσαλονίκης είναι, σύμφωνα με τη Σύμβαση Παραχώρησης, υποχρέωση του Αναδόχου του έργου και όχι του Ελληνικού Δημοσίου, το οποίο απλώς θα εγκρίνει το δάνειο της ΕΤΕπ προς τον Ανάδοχο.
      3. Είναι άλλωστε γνωστό ότι οι συνομιλίες με την Ευρωπαϊκή Τράπεζα Επενδύσεων και τον Όμιλο των Εμπορικών Τραπεζών ξεκίνησαν από το 1999 και έχουν υπάρξει και δημόσιες δηλώσεις τόσο του Προέδρου της ΕΤΕπ, όσο και στελεχών της για τις διαπραγματεύσεις αυτές.
      Η Υπουργός
      ΒΑΣΩ ΠΑΠΑΝΔΡΕΟΥ»
      11. Στην με αριθμό 2620/329/8-9-03 ερώτηση του Βουλευτή κ. Νικολάου Νικολόπουλου δόθηκε με το υπ΄ αριθμ. 1086582/38/0015/26-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμό 2620/329/8-9-2003 ερώτηση που κατέθεσε στη Βουλή των Ελλήνων ο Βουλευτής της περιφέρειας Αχαΐας κ. Νικόλαος Ι. Νικολόπουλος σχετικά με το ανωτέρω θέμα, σας γνωρίζουμε τα ακόλουθα:
     1. Οι άδειες καταλληλότητας, όλων των τύπων των φορολογικών ταμειακών μηχανών και των λοιπών φορολογικών μηχανισμών, χορηγούνται από οκταμελή ειδική διακομματική επιτροπή που προβλέπεται στο άρθρο 7 του Ν. 1809/88, η οποία αποτελεί θεσμό και έχει μέχρι τώρα χορηγήσει τις άδειες καταλληλότητας για το σύνολο των φορολογικών ταμειακών μηχανών και λοιπών μηχανισμών που χρησιμοποιούνται από τους υπόχρεους επιτηδευματίες.
     2. Η διαδικασία του τεχνικού ελέγχου κάθε μοντέλου σύμφωνα με τον ίδιο νόμο (ν. 1809/88) έχει ανατεθεί από την ενεργοποίηση εφαρμογής του (1989) στα εργαστήρια του Εθνικού Μετσόβειου Πολυτεχνείου, που διαθέτουν και την κατάλληλη τεχνική υποδομή.
     Η δαπάνη για τους τεχνικούς ελέγχους βαρύνει τις επιχειρήσεις που υποβάλλουν αίτηση χορήγησης αδείας καταλληλότητας.
     Το Υπουργείο δεν διαθέτει άλλο, εκτός του Πανεπιστημιακού αυτού Ιδρύματος, «τεχνικό σύμβουλο» που να ελέγχει και να πιστοποιεί τα υποβαλλόμενα δείγματα.
     3. Σημειώνεται ότι όπως προβλέπεται ρητά στο άρθρο 11 του νόμου 1809/1988, «όπου αναφέρεται στον παρόντα νόμο η λέξη κατασκευαστής ή εισαγωγέας νοείται η επιχείρηση που έχει λάβει άδεια καταλληλότητας για συγκεκριμένο τύπο φορολογικών ταμειακών μηχανών ή συστημάτων. τις οποίες κατασκευάζει. συναρμολογεί ή αγοράζει από το εσωτερικό ή από το εξωτερικό» η οποία είναι και υπεύθυνη έναντι του νόμου.
     Κάθε ενδιαφερόμενη επιχείρηση κατά την έννοια που αναφέρεται στην προηγούμενη παράγραφο μπορεί οποτεδήποτε να υποβάλλει αίτηση (όχι προσφορά) και δείγμα για τεχνικό έλεγχο, και έγκριση.
     Η αρμόδια διακομματική επιτροπή εξετάζει τις αιτήσεις με βάση τις ισχύουσες τεχνικές προδιαγραφές και το πιστοποιητικό - έκθεση των αποτελεσμάτων του τεχνικού ελέγχου του Ε.Μ.Π.
     Η διαδικασία αυτή δεν αποτελεί διαδικασία διαγωνισμού και wC εκ τούτου δεν υποβάλλονται ούτε αξιολογούνται από την Επιτροπή Οικονομικές προσφορές. Οι χρήστες επιλέγουν μόνοι τους την επιχείρηση που διαθέτει άδεια καταλληλότητας και αγοράζουν εγκεκριμένο τύπο μηχανής.
     4. Οι τεχνικές προδιαγραφές των συγκεκριμένων ταμειακών μηχανών ΦΗΜ – ΑΔΗΜΕ αντλιών καυσίμων καθώς και άλλων τύπων μηχανών συντάχθηκαν ύστερα από το 14.6.2002 πόρισμα ειδικής επταμελούς επιτροπής με μέλη τρεις πανεπιστημιακούς-καθηγητές του Ε.Μ.Π., έναν εκπρόσωπο του Συνδέσμου Εισαγωγέων και Κατασκευαστών Φ.Τ.Μ., έναν εκπρόσωπο της Διακομματικής Επιτροπής χορήγησης αδειών καταλληλότητας Φ.Τ.Μ. και δύο υπηρεσιακούς παράγοντες, για την μελέτη, βελτίωση, εξειδίκευση και αναθεώρηση των υφιστάμενων τεχνικών προδιαγραφών Φ.Τ.Μ. και θέσπιση νέων για την αντιμετώπιση των σύγχρονων αναγκών και την επέκταση της χρήσης αυτών και σε άλλες μορφές συναλλαγών (αυτόματους πωλητές ταξίμετρα - βενζινάδικα, κ.λπ.).
     Μετά το πόρισμα της επιτροπής αυτής εξεδόθη για τις νέες τεχνικές προδιαγραφές η απόφαση 1081253/320/0015/ΠΟΛ.1234/9-12-2002 (ΦΕΚ 1362 Β΄/2310-2002) η οποία ισχύει όπως συμπληρώθηκε με την Α.Υ.Ο.Ο. 1051081/383/0015/ΠΟΛ.1081/2-6-2003 (ΦΕΚ 754Β’/11-6-2003).
     5. Με βάση τις τεχνικές προδιαγραφές αυτές υποβλήθηκαν 4 φάκελοι, καθώς και τα δείγματα των μηχανών στο Ε.Μ.Π. από τις επιχειρήσεις LOGIG DΑΤΑ Α.Ε., ΣΥΝΘΕΞ ΕΠΕ, INFOCOM ΑUΤΟΜΑΤIΟΝ ΕΠΕ και ΝΙΚΟΜΟΣ Κ. ΛΙΑΛΙΑΣ. Επισημαίνεται ότι έγκαιρα το Υπουργείο μετά από τα 26.11.2002 και 17.1.2003 έγγραφα, κάλεσε μέσω του Συνδέσμου Κατασκευαστών Ταμειακών Συστημάτων τις ενδιαφερόμενες επιχειρήσεις - μέλη του να υποβάλλουν φακέλους.
     Ήδη, έχουν υποβληθεί 11 νέες αιτήσεις για έγκριση τύπου «ΦΗΜ - ΑΔΗΜΕ» από την επιτροπή.
     6. Από τα ανωτέρω γίνεται σαφές ότι, η όλη διαδικασία χορήγησης αδειών καταλληλότητας διέπεται από πλήρη διαφάνεια με βάση το νόμο, από συλλογικά όργανα, χωρίς αποφασιστική αρμοδιότητα μεμονωμένων προσώπων, τα όσα δε καταγγέλλονται στο σχετικό δημοσίευμα είναι αβάσιμα και αόριστα.
     Ο Υφυπουργός
     ΑΠΟΣΤΟΛΟΣ ΦΩΤΙΑΔΗΣ»
      12. Στην με αριθμό 2636/331/18-9-03 και ΑΚΕ ερώτηση του Βουλευτή κ. Παναγιώτη Λαφαζάνη δόθηκε με το υπ΄ αριθμ. Τ/10419/30-9-03 έγγραφο από τον Υφυπουργό Ανάπτυξης  η ακόλουθη απάντηση:
     «Σε απάντηση της παραπάνω ερώτησης, που κατατέθηκε στη Βουλή από τον ως άνω Βουλευτή, σας γνωρίζουμε ότι :
     Πριν από την ιδιωτικοποίηση του Καζίνο της Πάρνηθας και την πώληση του 49% των μετοχών της θυγατρικής της Ε.Τ.Α, Ελληνικό Καζίνο Πάρνηθας ΑΕ. (ΕΚΠ), και έως τον Φεβρουάριο του 2003, εργάζονταν στο συγκρότημα Καζίνο - Ξενοδοχείο και Τελεφερίκ Πάρνηθας, περί τους 270 εργαζομένους, με συμβάσεις εργασίας ορισμένου χρόνου, που είχαν προσληφθεί μέσω AΣEΠ, ως εποχιακό προσωπικό.
     Μετά την λήξη των συμβάσεων αυτών, αλλά ενόψει της ανάληψης της διοίκησης και διαχείρισης του Καζίνου από τον ιδιώτη, και την ανάγκη έτσι τόσο για την απρόσκοπτη συνέχιση της λειτουργίας της επιχείρησης, όσο και για την διασφάλιση του δικαιώματος εργασίας των παραπάνω συμβασιούχων, το σύνολο του παραπάνω προσωπικού, συναίνεσε να συνεχίσει να εργάζεται στο Καζίνο, μέσω ιδιωτικής εταιρίας μίσθωσης ανθρωπίνου δυναμικού, χωρίς δηλαδή, να έχει οποιαδήποτε άμεση σχέση εργασίας με το Καζίνο. Κατά τον τρόπο αυτό, το παραπάνω προσωπικό, μη έχοντας πλέον οποιαδήποτε απευθείας σχέση εργασίας με την Ε.Τ.Α, δεν υπαγόταν στην προστατευτική διάταξη της παρ. 5 του άρθρου 10 του Ν.2837/2000, όπως αυτό τροποποιήθηκε με την παρ. 6 του άρθρου 4 του Ν.3139/2003. Το γεγονός αυτό, ήταν γνωστό και αποδεκτό από τους εκπροσώπους των ανωτέρω συμβασιούχων, αλλά και από τα σωματεία των εργαζομένων στο συγκρότημα της Πάρνηθας, και για τον λόγο αυτό, είχε εξαρχής συζητηθεί η προοπτική παραμονής του παραπάνω προσωπικού στην (υπό τον ιδιώτη πλέον) EΚΠ, με ξεκάθαρες συμβάσεις εργασίας αορίστου χρόνου και πλήρη διασφάλιση των εργασιακών και ασφαλιστικών τους δικαιωμάτων.
     Πράγματι, η πρooπτική αυτή μετουσιώνεται ήδη σε πράξη και έχοντας τη συμφωνία των σωματείων και των εργαζομένων στο συγκρότημα της Πάρνηθας, το σύνολο σχεδόν των συμβασιούχων ορισμένου χρόνου (άνω των 200), προσλαμβάνεται απευθείας από την ΕΚΠ Α.Ε. με ξεκάθαρες συμβάσεις αορίστου χρόνου, με τις οποίες αναγνωρίζεται το σύνολο, της με οποιοδήποτε τρόπο προϋπηρεσίας τους, στο συγκρότημα της Πάρνηθας.
     Με τον τρόπο αυτό οι παραπάνω εργαζόμενοι απαλλάσσονται τόσο από την διαρκή αβεβαιότητα της ανανέωσης ή μη των εποχιακών τους συμβάσεων, όσο και από την παροχή εργασίας μέσω «εργολάβου». Εκ περισσού, μάλιστα, δέον να αναφερθεί η σημαντική συμμετοχή της Ε.Τ.Α στην επίτευξη της παραπάνω βιώσιμης και δίκαιης λύσης.
     Επιπλέον, ο ανάδοχος και ήδη διαχειριστής της ΕΚΠ - σε πλήρη συμφωνία με τις συμβατικές του υποχρεώσεις, όχι μόνον εξασφάλισε τις παραπάνω θέσεις εργασίες, αλλά με σταθερούς ρυθμούς προβαίνει στην πρόσληψη και επιπλέον προσωπικού, το οποίο με την ολοκλήρωση των προβλεπομένων επενδύσεων, που εκ του νόμου είναι υποχρεωμένος να κάνει, θα ανέρχεται συνολικά σε περισσότερες από 800 θέσεις εργασίας. Προς τούτο, προσέλαβε ήδη 100 νέους εργαζόμενους, με συμβάσεις εργασίας αορίστου χρόνου και δίκαιους όρους εργασίας, στους οποίους συναίνεσαν απολύτως, ακόμα και τα σωματεία των εργαζομένων του συγκροτήματος.
     Περαιτέρω, η διοίκηση της ΕΚΠ (ιδιώτης ανάδοχος) και τα σωματεία των εργαζομένων σ΄ αυτήν, μόλις πρόσφατα συμφώνησαν και σε κανονισμό εργασίας για όλους τους εργαζομένους στο Καζίνο της Πάρνηθας, με αποτέλεσμα η επιχειρηματική δραστηριότητα της ΕΚΠ, όπως αυτή ασκείται πλέον, δια του ιδιώτη διαχειριστή να είναι απολύτως σύννομη και να έχει την πλήρη συμφωνία των εργαζομένων.
     Αναφορικά τέλος, με τις υποχρεώσεις επενδύσεων στο συγκρότημα της Πάρνηθας, που έχει αναλάβει να καλύψει εξ' ολοκλήρου ο ιδιώτης ανάδοχος, βρίσκονται ήδη στο στάδιο της τελικής μελέτης, και αφού πλέον βρέθηκε λύση στο προέχον εργασιακό ζήτημα, σύντομα θα υποβληθούν προς έγκριση στο αρμόδιο προς τούτο Δ.Σ. της EΚΠ, ώστε να υποβληθούν στη συνέχεια οι αιτήσεις για την χορήγηση των απαραίτητων οικοδομικών αδειών.
     Ήδη, προς τούτο, ο ανάδοχος, σε πλήρη συμμόρφωση προς τις συμβατικές του υποχρεώσεις, έχει καταβάλει, μέσω αύξησης του μετοχικού κεφαλαίου της ΕΚΠ (ήδη το Μάιο του 2003) τα πρώτα 20 εκ ευρώ και αναμένεται, μετά τη χορήγηση των απαραίτητων αδειών, να καταβάλει και τα υπόλοιπα 10 εκ. ευρώ, προκειμένου να χρηματοδοτηθούν αποκλειστικά με δικά του κεφάλαια, τα έργα αναβάθμισης του συγκροτήματος της Πάρνηθας, που εν τέλει, θα αποτελέσουν και την απαρχή για νέες προσλήψεις.
     Σε κάθε πάντως περίπτωση, η εμπρόθεσμη (εντός του συμβατικού ορίου των 750 ημερών), αλλά και η εν μέρει υλοποίηση των επενδύσεων, καλύπτεται από τραπεζικές εγγυητικές επιστολές.
     Ο Υφυπουργός
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ»
      13. Στην με αριθμό 2144/27-8-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 210/19-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της εταιρίας «ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ Α.Ε.» τα εξής:
      1. Ο Διεθνής Αερολιμένας Αθηνών Α.Ε. «Ελευθέριος Βενιζέλος» (ΔΑΑ) είναι ένα από τα λίγα αεροδρόμια παγκοσμίως που διαθέτει ιδιόκτητη Μονάδα Επεξεργασίας Λυμάτων (ΜΕΛ). Η μονάδα αυτή επεξεργάζεται όλα τα υγρά απόβλητα που παράγονται στο αεροδρόμιο. Το νερό που παράγεται από την επεξεργασία των υγρών αποβλήτων χρησιμοποιείται για άρδευση των μη προσβάσιμων από το κοινό χώρων πρασίνου του Αεροδρομίου.
      Το παραπάνω σύστημα επεξεργασίας και διάθεσης υγρών αποβλήτων λειτουργεί ως ένα κλειστό κύκλωμα με τη χρησιμοποίηση των επεξεργασμένων λυμάτων για την άρδευση των χώρων πρασίνου του Διεθνούς Αερολιμένα Αθηνών.
      Από τα προαναφερόμενα προκύπτει ότι γίνεται η διάθεση των επεξεργασμένων υγρών αποβλήτων (λυμάτων) εντός του χώρου του αεροδρομίου και δεν ρέουν αυτά στις όμορες περιοχές του.
      Επίσης τα όμβρια ύδατα που ρέουν στις ευαίσθητες περιοχές του αεροδρομίου (π.χ. χώρο στάθμευσης αεροσκαφών) επεξεργάζονται από κεντρικό ελαιοδιαχωριστή και από εκεί διοχετεύονται με ελεγχόμενη ροή στους φυσικούς αποδέκτες.
      2. Στα πλαίσια των αρμοδιοτήτων της η Υπηρεσία Περιβάλλοντος του Διεθνούς Αερολιμένα ,Αθηνών, η οποία ιδρύθηκε το 1996 από την πρώτη ημέρα λειτουργίας της εταιρίας, παρακολουθεί την ποιότητα των όμβριων υδάτων, τα οποία εξέρχονται του χώρου του αεροδρομίου σε φυσικούς αποδέκτες. Η παρακολούθηση γίνεται σε τακτική βάση από εξειδικευμένους επιστήμονες της παραπάνω Υπηρεσίας και τα αποτελέσματα του 2003 δείχνουν ότι σε όλα τα σημεία δειγματοληψίας οι συγκεντρώσεις όλων των ελεγχόμενων παραμέτρων βρέθηκαν σε αποδεκτά επίπεδα.
      Τέλος πληροφορούμε τον κ. Βουλευτή ότι με Περιβαλλοντική Έκθεση γίνεται ανά εξάμηνο ενημέρωση της αρμόδιας Υπηρεσίας του ΥΠΕΧΩΔΕ, για την ποιότητα των προαναφερομένων υδάτων.
      Η Υπουργός
      ΒΑΣΩ ΠΑΠΑΝΔΡΕΟΥ»
      14. Στην με αριθμό 2585/5-9-03 ερώτηση του Βουλευτή κ. Αντώνη Μπέζα δόθηκε με το υπ’ αριθμ. ΓΠ/86608/29-9-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αρ. 2585/5.9.03 ερώτηση που κατατέθηκε στη Βουλή από το Βουλευτή κ. Α. Μπέζα, σχετικά με την λειτουργία των Κέντρων Δημιουργικής Απασχόλησης Παιδιών με Αναπηρία (ΚΔΑΠ-ΜΕΑ), σας γνωρίζουμε τα εξής:
      Σύμφωνα με την αριθμ. 4036/2001 (ΦΕΚ 1128Β/30.8.01) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Υγείας και Πρόνοιας, τα Περιφερειακά Επιχειρησιακά Προγράμματα (Π.Ε.Π.) που έχουν εγκριθεί στο πλαίσιο του Γ΄ Κ.Π.Σ. περιλαμβάνουν εκτός των άλλων και ενέργειες που αναφέρονται στην λειτουργία Κέντρων Δημιουργικής Απασχόλησης για Παιδιά με Αναπηρίες (ΚΔΑΠ-ΜΕΑ).
      Η λειτουργία των ΚΔΑΠ-ΜΕΑ συγχρηματοδοτείται από το Ευρωπαϊκό Κοινωνικό Ταμείο κατά 75% σε ότι αφορά στις δαπάνες Λειτουργίας. Το μέγιστο χρονικό διάστημα για το οποίο θα ισχύσει η συγχρηματοδότηση από το ΕΚΤ ορίζεται σε τριάντα έξι (36) μήνες. Ο δικαιούχος φορέας υποχρεούται να λειτουργήσει κατ’ ελάχιστον επί μία διετία μετά τη λήξη της χρηματοδότησης.
      Δικαιούχοι φορείς για την υπoβoλή προτάσεων ένταξης στα Π.Ε.Π. και συγχρηματοδότησης από το Ε.Κ. Τ., των ανωτέρω ενεργειών, είναι επιχειρήσεις των Ο.Τ.Α. του άρθρου 277 επόμενα του Δημοτικού και Κοινοτικού Κώδικα, διαδημοτικές επιχειρήσεις και αστικές εταιρείες των Ο.Τ.Α. κλπ. Οι τελικοί δικαιούχοι υπoβάλλoυν τις προτάσεις τους στις ειδικές Υπηρεσίες Διαχείρισης των Περιφερειών της χώρας οι οποίες σύμφωνα με τον ν. 2860/2000 είναι υπεύθυνες για τη διαχείριση και την εφαρμογή των ανωτέρω ενεργειών.
      Όλα τα προγράμματα που ανταποκρίνονται στις πραγματικές ανάγκες της ελληνικής κοινωνίας και αποδεικνύονται επιτυχημέναι συνεχίζονται με τη φροντίδα και τη χρηματοδότηση της Πολιτείας.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
      15. Στην με αριθμό 35/1-7-03 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. 65783/ΙΗ/25-7-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 35/1-7-03 την οποία κατέθεσε ο Βουλευτής κ. Γεώργιος Βλάχος και αφορά στο 8ο Δημοτικό Σχολείο Ασπροπύργου, σας γνωρίζουμε τα ακόλουθα: Ο ΟΣΚ Α.Ε με το υπ΄ αρ. ΕΓ 32/Τ2/9082/12-5-2003 έγγραφό του προς το Δήμο Ασπροπύργου έχει προτείνει για την εύρυθμη λειτουργία του συγκεκριμένου σχολείου:
      - Την στέγαση του σχολείου στο Ο.Τ. 349 (χώρος ιδιοκτησίας του Δήμου) όπου στεγαζόταν προσωρινά το Λύκειο Ασπροπύργου. Εκεί και σε εύλογο χρονικό διάστημα θα εγκατασταθεί από τον ΟΣΚ αίθουσες βαρειάς προκατασκευής. Απαραίτητη προϋπόθεση είναι η παραχώρηση του χώρου στον ΟΣΚ.
      Παράλληλα έχει ξεκινήσει η διαδικασία για την απόκτηση χώρου για το 8ο Δημ. Σχ. στον οικισμό Φούσα και έχει επιλεγεί χώρος με το από 27-3-2003 πρακτικό της αρμόδιας επιτροπής καταλληλότητας και αναγκαιότητας. Με την κατασκευή του διδακτηρίου στο χώρο (και την μεταστέγαση που θα προκύψει) προτείνεται ο χώρος του Ο.Τ. 349 να χρησιμοποιηθεί για την ανέγερση του ΤΕΕ Ασπροπύργου.
      Ο Υφυπουργός
      ΝΙΚ. ΓΚΕΣΟΥΛΗΣ»
      16. Στην με αριθμό 77/1-7-03 ερώτηση του Βουλευτή κ. Αναστασίου Παπαληγούρα δόθηκε με το υπ’ αριθμ. 33/25-7-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Περιφέρειας Πελοποννήσου ότι για την προστασία των ακτών του Κορινθιακού έχουν εγκριθεί από το Περιφερειακό Συμβούλιο Πελοποννήσου 1 εκατ. Ευρώ. Η πρόσκληση του συγκεκριμένου μέτρου έχει προκηρυχθεί από την ΕΥΔ του Ε.Π. Πελοποννήσου και η Νομαρχιακή Αυτοδιοίκηση Κορινθίας που είναι τελικός δικαιούχος της συγκεκριμένης δράσης προετοιμάζει το φάκελο του έργου που περιλαμβάνει 2 υποέργα (μελέτη και έργο) προκειμένου να υποβληθεί και αφού ολοκληρωθούν οι διαδικασίες αξιολόγησης και συντονισμού να οριστικοποιηθεί η ένταξή του στο ΠΕΠ Πελοποννήσου 2000-2006.
      Η συγκεκριμένη μελέτη θα έχει ως προτεραιότητα τις ακτές οι οποίες έχουν υποστεί τις σημαντικότερες αλλοιώσεις και χρήζουν άμεσης αντιμετώπισης.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»)
     
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 2 Δεκεμβρίου 2003. 
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής).
      1. Η με αριθμό 3021/16-9-2003 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Γεωργίας, σχετικώς με τη μείωση του κόστους των αιτήσεων πληρωμής των κοινοτικών ενισχύσεων. 
      2. Η με αριθμό 5483/31-10-2003 ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικώς με την απόδοση στο Δήμο Βριλησσίων του χώρου του στρατοπέδου του Πολεμικού Ναυτικού «Ναυτική Βάση-Ναυτικό Οχυρό». 
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου κύκλου (Άρθρο 130 παρ. 5 Καν. Βουλής). 
      1. Η με αριθμό 2846/11-9-2003 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό ΄Εσωτερικών, Δημόσιας Διοίκησης και Αποκέντρωσης, σχετικώς με την καταβολή αποζημίωσης για υπερωριακή εργασία και εργασία πέραν του πενθημέρου, στους πολιτικούς υπαλλήλους του Υπουργείου Δημόσιας Τάξης. 
     Επίσης έχω την τιμή να ανακοινώσω στο Σώμα ότι η συνάδελφος Βουλευτής Α’ Αθηνών κ. Μαριέττα Γιαννάκου και ο συνάδελφος Βουλευτής Νομού Κιλκίς κ. Κωνσταντίνος Κιλτίδης ζητούν ολιγοήμερη άδεια απουσίας των στο εξωτερικό. 
     Εγκρίνει η Βουλή; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε. 
     
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου: 
     Πρώτη είναι η με αριθμό 251/25-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Τζανή προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την πρόσληψη στο δημόσιο επιλαχόντων του διαγωνισμού του Ανώτατου Συμβουλίου Επιλογής Προσωπικού του έτους 1998. 
     Η ερώτηση του κυρίου συναδέλφου έχει ως εξής:
     «Με την αριθ. 2717/2003 απόφαση του Γ΄ Τμήματος του Συμβουλίου Επικρατείας που εκδόθηκε επί αιτήσεως ακυρώσεως συμμετασχόντων στο διαγωνισμό του ΑΣΕΠ για την πρόσληψη σε υπηρεσίες του Δημοσίου, του έτους 1998, κρίθηκε ότι ο εν λόγω διαγωνισμός πάσχει από ενδεχόμενη ακυρότητα, λόγω αντιθέσεως προς τη συνταγματική αρχή της ισότητας της πρόβλεψης στην προκήρυξη αυτού του διαγωνισμού του περιορισμού των υποψηφίων στην έκφραση προτίμησης για μία μόνο νομαρχία. 
     Επειδή η προαναφερθείσα δικαστική απόφαση συνιστά νέο δεδομένο σε σχέση με τα μέχρι σήμερα ισχύοντα, επομένως επιβάλλεται η επανεξέταση του αιτήματος των διαγωνισθέντων αυτής της κατηγορίας πολιτών, για διορισμό τους στο Δημόσιο μετά από ανάλογη, προς αυτήν των επιτυχόντων-επιλαχόντων του διαγωνισμού του 1995, νομοθετική ρύθμιση. 
     Ερωτάται ο αρμόδιος Υπουργός:
     Πώς σκέφτεται η Κυβέρνηση να αντιμετωπίσει, μετά την έκδοση της προαναφερθείσης δικαστικής απόφασης, το ζήτημα των επιλαχόντων του διαγωνισμού του ΑΣΕΠ του έτους 1998;». 
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας. 
     Ορίστε, Κύριε Υπουργέ, έχετε το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, είναι γεγονός ότι ορισμένοι από τους ενδιαφερομένους που είχαν εκδηλώσει ενδιαφέρον στο διαγωνισμό του 1998, εκ των υστέρων προσέφυγαν στο Συμβούλιο της Επικρατείας προσβάλλοντας τον τρόπο με τον οποίο έγινε αυτός ο διαγωνισμός και κύρια το σημείο εκείνο του διαγωνισμού που τους υποχρέωνε να υποβάλουν αίτηση μόνο σε μία νομαρχία. Γι΄ αυτό και το Γ΄ Τμήμα του Συμβουλίου της Επικρατείας εξέδωσε μεν μία θετική απόφαση, την οποία όμως την παρέπεμψε στην ολομέλεια και έχει προσδιοριστεί η συζήτησή της στην ολομέλεια για τις 6-2-2004. 
     Ο κύριος συνάδελφος ρωτάει πώς θα αντιμετωπίσει η Κυβέρνηση το θέμα μιας επανάληψης και στην ολομέλεια της απόφασης που εξέδωσε το Γ΄ Τμήμα. 
     Εμείς έχουμε τονίσει και στους ενδιαφερομένους ότι πριν από την οριστική απόφαση της ολομέλειας του Συμβουλίου της Επικρατείας δεν μπορούμε να πάρουμε καμία απόφαση και δεν θα προβούμε σε καμία πρωτοβουλία. 
      Η διοίκηση όμως στο ενδεχόμενο που θα υπάρξει επανάληψη αυτής της απόφασης από την ολομέλεια είναι υποχρεωμένη να συμμορφωθεί και θα συμμορφωθεί. Θα βρει τον τρόπο. Υπάρχει και στο παρελθόν μια ανάλογη αντιμετώπιση επιλαχόντων του προηγούμενου διαγωνισμού. Ασφαλώς αυτό που θέλω να τονίσω είναι ότι δεν πρόκειται να προβούμε σε καμία απόλυση προσληφθέντων που ήδη εργάζονται. Επίσης ο προγραμματισμένος διαγωνισμός του ΑΣΕΠ θα γίνει σε κάθε περίπτωση. Είναι άσχετο το ένα θέμα με το άλλο.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Τζανής έχει το λόγο.
      ΛΕΩΝΙΔΑΣ ΤΖΑΝΗΣ: Κύριε Πρόεδρε, χαίρομαι, γιατί η απάντηση του κυρίου Υπουργού υπήρξε σαφής και θα έλεγα ότι συνιστά μια απολύτως σαφή δέσμευση της Κυβέρνησης –εγώ τη χαρακτηρίζω ως σαφή πολιτική δέσμευση της Κυβέρνησης- ότι, αν η Ολομέλεια του Συμβουλίου Επικρατείας επαναλάβει την απόφαση που εξεδόθη από το Γ΄ Τμήμα του Συμβουλίου Επικρατείας, η Κυβέρνηση θα προβεί –αυτή είναι η έννοια των λεχθέντων του κυρίου Υπουργού- στη με νομοθετικό τρόπο επίλυση του προβλήματος, γιατί μόνο έτσι μπορεί να αντιμετωπιστεί το πρόβλημα, ώστε πρώτον, να μην απολυθούν αυτοί που έχουν διοριστεί κατ’ εφαρμογή του ν.2190 και κατ’ εφαρμογή των όρων της προκήρυξης του ΑΣΕΠ και δεύτερον, να απορροφηθούν όσοι ενδεχομένως δικαιούνται να προσληφθούν κατ’ εφαρμογήν αυτής της δικαστικής απόφασης. Επίσης αυτό που συμπεραίνω και συμφωνώ με τον κύριο Υπουργό είναι ότι η Βουλή έχει τη δυνατότητα να προβεί στη νομοθετική αντιμετώπιση των επιτυχόντων-επιλαχόντων του διαγωνισμού του 1998 κατ’ αντίστοιχο τρόπο προς αυτόν που έγινε με το διαγωνισμό των επιτυχόντων-επιλαχόντων του 1995 παρά την απαγόρευση της διάταξης του άρθρου 103 του Συντάγματος, διότι η γενεσιουργός αιτία του προβλήματος ανάγεται στον προ της αναθεωρήσεως του Συντάγματος χρόνο.
      Επαναλαμβάνω ότι θεωρώ μια σαφή και ξεκάθαρη πολιτική δέσμευση της Κυβέρνησης απέναντι σε μια ευάριθμη κατηγορία ανθρώπων που δικαιολογημένα στηρίζει στην απόφαση αυτή του Συμβουλίου Επικρατείας προσδοκίες για επανάληψη, με βάση την αρχή της ισονομίας των πολιτών και την αρχή της ίσης μεταχείρισης, της ίδιας ρύθμισης προς αυτήν που είχε γίνει για τους διαγωνισθέντες του 1995. Υπό την έννοια, λοιπόν, αυτή εκφράζω την ικανοποίησή μου για την υλοποίηση αυτής της σαφούς πολιτικής δέσμευσης.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υφυπουργέ, θέλετε να προσθέσετε κάτι;
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Γείτονας): Καλώς. 
     Θα συζητηθεί η με αριθμό 273/25-11-2003 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Οικονομίας και Οικονομικών, σχετικώς με την καταβολή των οφειλών του δημοσίου στο Ταμείο Συντάξεων Νομικών.
      Η επίκαιρη ερώτηση του κ. Κατσαρού έχει ως εξής:
      «Σε 352.164.300 ευρώ ανέρχονται οι οφειλές του Δημοσίου προς το Ταμείο Συντάξεων Νομικών από τα παρακρατηθέντα υπέρ αυτού ποσά κατά τη σύνταξη των συμβολαίων από το 1998 έως το 2002. Το ελληνικό δημόσιο, καίτοι ομολογεί την οφειλή του ποσού αυτού, επικαλείται αδυναμία καταβολής του στο ΤΣΝ και κατά τα συνηθισμένα την παραπέμπει στις καλένδες. 
      Στο μεταξύ όμως την πρώτη αποχή των δικηγόρων από τα καθήκοντά τους και τη ματαίωση εκατοντάδων δικών θα τη διαδεχθεί νέα διήμερος αποχή με τις αυτές συνέπειες, αλλά και σοβαρότερες ακόμη, αφού στη αποχή θα μετάσχουν και συμβολαιογράφοι και υποθηκοφύλακες και δικαστικοί επιμελητές. Σημειώνεται επίσης ότι γι’ αυτά τα υπεξαιρούμενα από το Δημόσιο ποσά κατατέθηκαν δύο αγωγές από το ΤΣΝ κατά του Ελληνικού Δημοσίου και μία μήνυση.
      Ερωτάται ο κύριος Υπουργός Οικονομικών, γιατί δεν καταβάλλονται τα 352.164.300 ευρώ που παρακρατήθηκαν υπέρ του ΤΣΝ από το Ελληνικό Δημόσιο κατά τις μεταβιβάσεις ακινήτων από το 1998 έως το 2002 και υπεξαιρούνται απ’ αυτό παράνομα και πότε θα καταβληθούν.»
      Το λόγο έχει ο Υφυπουργός Οικονομίας και Οικονομικών κ. Φαρμάκης.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Κύριοι συνάδελφοι, η εκκρεμότητα της απόδοσης ενός θεσμοθετημένου κοινωνικού πόρου προς το Ταμείο Νομικών είναι το θέμα της επίκαιρης ερώτησης του συναδέλφου κ. Κατσαρού. Είναι ένα θέμα που συζητείται τον τελευταίο καιρό ανάμεσα στην Κυβέρνηση, τα συναρμόδια δηλαδή Υπουργεία Κοινωνικών Ασφαλίσεων και Οικονομικών, και το δικηγορικό κόσμο της χώρας. Επίσης έχουν απαντηθεί στη Βουλή σειρά ερωτήσεων συναδέλφων για το ίδιο θέμα.
      Θέλω να σημειώσω πως το θέμα απασχολεί την Κυβέρνηση. Τέτοιες όμως εκκρεμότητες υπήρξαν και υπάρχουν και προς άλλους ασφαλιστικούς οργανισμούς. Προς το ΙΚΑ -που διευθετήθηκε- προς τον Οργανισμό Ασφαλίσεως Ελευθέρων Επαγγελματιών, προς το Ταμείο Συντάξεως των Υγειονομικών, το ΤΣΑΥ, προς το ΤΕΑΥΦΕ και άλλα ταμεία ίσως. 
      Ποιο είναι όμως τελικά το ζητούμενο πέρα από την εκκρεμότητα που υπάρχει αυτής της υποχρέωσης; Δεν θεωρώ ότι είναι παρακράτηση χρημάτων, όπως αναφέρει ο κύριος συνάδελφος. Υπάρχει ένα έσοδο του δημοσίου από τα συμβόλαια των ακινήτων, μέρος του οποίου πρέπει να αποδοθεί. Δεν γίνεται είσπραξη υπέρ του Ταμείου Νομικών. Μέρος αυτών των εσόδων πρέπει να αποδοθεί προς το Ταμείο Νομικών. Είναι θεσμοθετημένη υποχρέωση, σας το είπα εξαρχής. 
      Ποιο είναι το ζητούμενο; Το ζητούμενο είναι να εξασφαλίζεται η βιωσιμότητα ενός ασφαλιστικού οργανισμού στο κοινωνικό μας σύστημα και να του δίνεται η δυνατότητα να ανταποκρίνεται στις υποχρεώσεις του απέναντι στους ασφαλισμένους. Να καταβάλει δηλαδή τις συντάξεις και τις κάθε είδους παροχές.
      Αυτό συμβαίνει. Το κράτος μας εξασφαλίζει τη βιωσιμότητα των ασφαλιστικών οργανισμών με την κείμενη νομοθεσία και επιπλέον εγγυάται τις παροχές προς τους ασφαλισμένους. Δεν έχει ανάγκες σήμερα το Ταμείο Νομικών. Εάν υπήρχαν τέτοιες ανάγκες θα το γνωρίζαμε. Έχει μάλιστα σημαντικά διαθέσιμα και το Υπουργείο των Οικονομικών δεν αρνείται αυτήν την υποχρέωση του κράτους. 
      Θα έλεγα ακόμη ότι δεν είναι καθόλου δικαιολογημένη η αντίδραση, η πρόσφατη και η προγραμματισμένη, των δικηγορικών συλλόγων της χώρας. Η πολιτεία με ιδιαίτερη φροντίδα μεταχειρίστηκε το Ταμείο Νομικών και συνεπώς και τους ασφαλισμένους του: Εξήντα τοις εκατό και πλέον των εσόδων του Ταμείου είναι κοινωνικοί πόροι. Και επιπλέον είναι ο μοναδικός ασφαλιστικός οργανισμός που με σχετική ρύθμιση από το 1995 δεν αποδίδει ποσοστό των εσόδων από τους κοινωνικούς πόρους στο Λογαριασμό Αλληλεγγύης Φορέων Κοινωνικής Ασφάλισης, όπως το κάνουν όλοι οι άλλοι ασφαλιστικοί οργανισμοί.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Η αντίδραση, επειδή υπάρχουν αυτές οι υποχρεώσεις της πολιτείας απέναντί του, είναι υπερβολική. Δεν υπάρχουν επείγοντα και αναγκαία προβλήματα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ ολοκληρώστε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Βεβαίως. 
      Θα διευθετηθεί, λοιπόν, αυτή η εκκρεμότητα εν καιρώ. Αυτή είναι η απάντησή μας και προς τους ενδιαφερόμενους και προς τον κύριο συνάδελφο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Κατσαρός.
      ΝΙΚΟΛΑΟΣ ΚΑΤΣΑΡΟΣ: Κύριε Υπουργέ, δεν αμφέβαλα για την απάντησή σας. Θα ήταν μία από τις πολλές παραπλανητικές απαντήσεις που δίδονται σε αυτήν εδώ την Αίθουσα από τα μέλη της Κυβέρνησης για να καταπραΰνουν κάποιες διαμαρτυρίες και κάποιες αγανακτήσεις και για να παραπλανήσουν εκείνους, οι οποίοι είναι αποφασισμένοι να κάνουν και αγώνες για να διεκδικήσουν αυτά τα οποία δικαιούνται.
      Κύριε Υπουργέ, δεν σας φτάνουν μέχρι τώρα δύο απεργίες που έγιναν; Δεν σας φτάνει η Τρίτη, η οποία εξαγγέλθηκε για την επόμενη Τρίτη; Απεργία με απόφαση του Δικηγορικού Συλλόγου Αθηνών, μάλιστα της ολομέλειας. Δεν σας φτάνει, κύριε Υπουργέ, το γεγονός ότι εκκρεμούν δύο αγωγές εκ μέρους του Ταμείου Συντάξεων Νομικών εναντίον του ελληνικού δημοσίου για τα 120 περίπου δισεκατομμύρια; Δεν σας φτάνει ακόμα και το γεγονός ότι είναι υπόδικος, με προκαταρκτική εξέταση βεβαίως, συνάδελφός σας Υπουργός; Η δικογραφία βρίσκεται στα χέρια του Προέδρου της Βουλής. Έγινε προκαταρκτική εξέταση και λέει ο διενεργήσας την προκαταρκτική εξέταση ότι προέκυψαν στοιχεία, τα οποία μπορούν να θεμελιώσουν ποινική ευθύνη του Υπουργού των Οικονομικών, ο οποίος, σύμφωνα με συναρμόδιους υπηρεσιακούς παράγοντες, φέρει τη δέσμια αρμοδιότητα και είναι εκείνος ο οποίος ανέλαβε την ευθύνη κατά κάποιον τρόπο μη δίδοντας όλα αυτά τα χρήματα. Είναι υπόδικος. Συνάδελφός σας. 
      Αυτά δεν σημαίνουν για εσάς απολύτως τίποτα; Και φτάνετε στο σημείο να αμφισβητήσετε και τη φύση ακόμα αυτού του χρηματικού ποσού και να λέτε ότι είναι έσοδο του δημοσίου; Δεν είναι, κύριε Υπουργέ, έσοδο του δημοσίου. Είναι πόρος του Ταμείου Συντάξεων Νομικών, τον οποίο απλώς διαχειρίζεται το ελληνικό δημόσιο και από τη στιγμή που ο δικαιούχος ζητήσει από το διαχειριστή τα χρήματα που του ανήκουν και εκείνος δεν τα δώσει, διαπράττει υπεξαίρεση. Αυτά λένε οι ποινικοί νόμοι και αυτά λένε και οι δικαστικές αποφάσεις. 
      Τίποτε δεν σημαίνουν αυτά για εσάς; Παρακρατείτε παρανόμως, υπεξαιρείτε αυτό το ποσόν. Σε εμένα, στην πρώτη ερώτηση την οποία κατέθεσα, είπατε ότι μελετάται από το Γενικό Λογιστήριο του Κράτους. Τον Πρόεδρο και τα μέλη του Συμβουλίου του Δικηγορικού Συλλόγου τους καθησυχάζετε λέγοντάς τους: «Μην ανησυχείτε. Θα βρούμε χρήματα εμείς, αν κάποτε έχετε ανάγκη». Δηλαδή σκέπτεστε να τα κρατήσετε αιωνίως και, αν κάποτε ανακύψει ανάγκη, θα σπεύδετε να βρείτε από κάπου αλλού χρήματα για να καλύψετε τις ανάγκες του Ταμείου Νομικών; Δεν μπορώ να καταλάβω τι τακτική είναι αυτή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ορίστε, κύριε Υπουργέ.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε συνάδελφε, όπως εσείς δεν κατανοείτε ορισμένα πράγματα, δεν κατανοώ και εγώ ορισμένα δικά σας. Δεν κατανοώ για παράδειγμα, όπως σας είπα και στην πρωτολογία μου, τις υπερβολικές αυτές αντιδράσεις του δικηγορικού κόσμου της χώρας για ένα θέμα –επαναλαμβάνω- που δεν είναι μόνο θέμα του Ταμείου Νομικών. Τέτοιες εκκρεμότητες υπάρχουν και σε άλλους ασφαλιστικούς οργανισμούς. 
      Εν πάση περιπτώσει, θέλω να τονίσω ότι οι ευνοημένοι του συστήματος πρέπει να δείχνουν περισσότερη κατανόηση. Επαναλαμβάνω ότι το Ταμείο Νομικών είναι το ταμείο που πάνω από το 60% των εσόδων του είναι κοινωνικοί πόροι και που δεν έχει κανένα πρόβλημα. Αντί, λοιπόν, εκείνο να σωρεύει διαθέσιμα, ας διευκολύνεται ο κρατικός προϋπολογισμός. Δεν υπάρχει κανένα πρόβλημα. Αυτή είναι η έννοια αυτών που σας είπα. Δεν έχει ανάγκες, έχει διαθέσιμα, έχει διευκολυνθεί κατ’ επανάληψη, του έχει γίνει ιδιαίτερη μεταχείριση έναντι όλων των άλλων ασφαλιστικών οργανισμών. Την κατανόησή τους ζητήσαμε και τίποτα περισσότερο. Θεωρούμε πράγματι υπερβολικές τις αντιδράσεις. 
      Όσον αφορά τις προσφυγές και τα δικαστήρια, περιμένουμε τις αποφάσεις. Αυτό είναι ένα άλλο ζήτημα. Εμείς δεν εισπράττουμε πόρους ειδικά για το Ταμείο Νομικών. Εισπράττουμε έσοδα από τα συμβόλαια για το κράτος και είμαστε υποχρεωμένοι –το λέει ο νόμος- ένα μέρος αυτών να το αποδώσουμε. Θα το αποδώσουμε.
Θα το αποδώσει το κράτος, για να μην προσωποποιείται το θέμα. Εφόσον, όμως, δεν είναι αναγκαία και επείγουσα αυτή η οφειλή, θα την αποδώσει όταν διευκολυνθεί και δεν έχει προβλήματα εκτέλεσης των προϋπολογισμών του. Ποιο είναι λοιπόν το πρόβλημα; Κανένα πρόβλημα δεν υπάρχει και πραγματικά και ο θόρυβος και οι αντιδράσεις είναι αδικαιολόγητες.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τρίτη είναι η με αριθμό 267/25.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Πολιτισμού, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την οικονομική ενίσχυση του Δήμου Νίκαιας για την υλοποίηση των έργων υποδομής εν όψει των Ολυμπιακών Αγώνων κλπ..
     Η επίκαιρη ερώτηση του κ. Σκυλλάκου έχει ως εξής:
     «Για την πόλη της Νίκαιας και με αφορμή τους Ολυμπιακούς Αγώνες του 2004 έχουν εξαγγελθεί από την πολιτεία μία σειρά έργων υποδομής και ανάπτυξης. Εκτός όμως από το «Σπίτι της Άρσης Βαρών», δεν έχει πραγματοποιηθεί μέχρι σήμερα κάποιο απ’ αυτά τα έργα. Είναι χαρακτηριστικό άλλωστε ότι το επιχειρησιακό σχέδιο και το Μνημόνιο Συνεργασίας με την Οργανωτική Επιτροπή των Ολυμπιακών Αγώνων ουδέποτε υλοποιήθηκαν.
     Ο κύριος Πρωθυπουργός έχει ενημερωθεί μέσω υπομνήματος που του επιδόθηκε από τη Δημοτική Αρχή στις 10.10.2003 κατά την επίσκεψή του στο «Σπίτι της Άρσης Βαρών» (υποδομές πρόσβασης στο «Σπίτι της Άρσης Βαρών», ανάπλαση του προσφυγικού ιστού της πόλης, έργα οδοποιίας, αντιπλημμυρικά έργα, αποκατάσταση ζημιών από τους σεισμούς). Μέσω του ίδιου υπομνήματος ζητήθηκε και συνάντηση με το Δήμαρχο της πόλης, χωρίς να υπάρξει μέχρι σήμερα απάντηση. 
     Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε: 
     Να ενισχυθεί οικονομικά ο Δήμος Νίκαιας προκειμένου αυτός να βγει από τα σημερινά του αδιέξοδα και να ανταποκριθεί και στην «Ολυμπιακή αποστολή» του. 
     Να υλοποιηθούν άμεσα τα έργα υποδομής που είναι απαραίτητα στην πόλη για τους Ολυμπιακούς Αγώνες».
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
     Κύριε συνάδελφε, πραγματικά το έργο της Νίκαιας είναι ένα σημαντικότατο έργο, το οποίο έχει αναπτυχθεί σε μία έκταση πενήντα τριών συνολικά στρεμμάτων. Δεν είναι μόνο το «Σπίτι της Άρσης Βαρών». Υπάρχουν συνοδευτικές εγκαταστάσεις με ξενώνες που μπορούν να φιλοξενήσουν εξήντα πέντε άτομα, με προπονητήρια, με γήπεδο ποδοσφαίρου, ένα έργο το οποίο θα είναι χρήσιμο στην ευρύτερη περιοχή όχι μόνο για τους Ολυμπιακούς Αγώνες, αλλά και μεταολυμπιακά, για πάρα πολλά χρόνια. Θα μπορεί να γίνει ένας πυρήνας που θα μαζεύει όλη τη νεολαία της ευρύτερης περιοχής. 
     Γι’ αυτό η Κυβέρνηση με πάρα πολύ μεγάλη προσοχή και συνέπεια κοιτάει πώς θα συμπληρώσει όλα τα συνοδευτικά έργα για τη λειτουργία αυτού του μεγάλου έργου.
     Έτσι, λοιπόν, έχει εκπονηθεί και έχει εγκριθεί μελέτη οδικής σύνδεσης μήκους ενάμισι χιλιομέτρου με μία λωρίδα ανά κατεύθυνση και με πεζοδρόμια, το οποίο θα συνδέει την αθλητική εγκατάσταση της άρσης βαρών με το υπόλοιπο αστικό δίκτυο της πόλης. Αυτή η οδός θα εξυπηρετεί παράλληλα και τη σύνδεση των δύο όμορων Δήμων Νίκαιας και Κερατσινίου.
     Επίσης έχει μελετηθεί υπαίθριος χώρος στάθμευσης που θα εξυπηρετεί τόσο τη μεταβίβαση όσο και τη στάθμευση οχημάτων επιβατηγών και μέσων μαζικής μεταφοράς που έχουν σκοπό τη μεταφορά στο «Σπίτι της Άρσης Βαρών», στο «ΚΑΤΡΑΚΕΙΟ» θέατρο αλλά και στις άλλες αθλητικές εγκαταστάσεις της περιοχής.
     Όλα αυτά τα έργα κατασκευάζονται από την ΕΥΔΕ, την Ειδική Υπηρεσία Δημοσίων Έργων της Γενικής Γραμματείας Αθλητισμού.
     Ακόμη έχει εγκριθεί η ένταξη του έργου «Αξιοποίηση χώρου πρώην μηχανικής καλλιέργειας - δεύτερη φάση», με αποπεράτωση κλειστού γυμναστηρίου στο χώρο της μηχανικής καλλιέργειας με προϋπολογισμό 520.000 ευρώ στο πρόγραμμα «ΑΤΤΙΚΗ 2004». Σημειώνω εδώ ότι αναμένεται η αποστολή των σχετικών στοιχείων από το Δήμο Νίκαιας στην Περιφέρεια Αττικής, προκειμένου το έργο να ενταχθεί στο πρόγραμμα «ΕΠΤΑ». 
     Παράλληλα στα πλαίσια της ολυμπιακής προετοιμασίας και σε συνεργασία του Υπουργείου Πολιτισμού με το δικό μας Υπουργείο έχει προβλεφθεί ποσό 3.000.000 ευρώ για έργα καθαριότητας, αναπλάσεων, σήμανσης και καθαίρεσης πινακίδων στο Δήμο Νίκαιας.
      Για το 2004 υπάρχει δικό μας αίτημα -για να μπορεί να ικανοποιηθεί το σύνολο αν είναι δυνατόν των αιτημάτων του συγκεκριμένου δήμου, αλλά και άλλων δήμων της Αττικής- να δοθούν από το πρόγραμμα δημοσίων επενδύσεων, που δεν έχει ακόμη καθοριστεί η κατανομή του, 18 εκατομμύρια ευρώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Ο Δήμος Νίκαιας, κύριε Υφυπουργέ, όπως γνωρίζετε βρίσκεται σε δύσκολη κατάσταση γενικότερα για άλλους λόγους. Δόθηκαν στον προηγούμενο δήμαρχο ως προκαταβολή μεγάλα ποσά για τα επόμενα χρόνια. Βεβαίως ο ίδιος δεν επανεκλέχτηκε. Ένα, λοιπόν, πρόβλημα παραμένει αυτό. 
      Η απάντηση απ΄ ό,τι καταλαβαίνω είναι ότι ψηφίσατε ένα νόμο, να πάνε να δανειστούν. Δεν θα επιμείνω σ΄ αυτό, γιατί το έχουμε ξανασυζητήσει. Όμως ο Δήμος Νίκαιας έχει δεσμευτεί σ΄ ένα επιχειρησιακό σχέδιο και σ΄ ένα μνημόνιο με την Οργανωτική Επιτροπή Ολυμπιακών Αγώνων. 
      Μέσα σε αυτό το επιχειρησιακό σχέδιο προβλέπονταν, πέρα από τα επιμέρους έργα που μας αναφέρατε και που έχουν στενή σύνδεση με το «Σπίτι της Άρσης Βαρών», μια γενικότερη ανάπλαση της πόλης. Ανάπλαση των προσφυγικών σπιτιών, δρόμους, υπογείωση ορισμένων δρόμων κλπ. Αναλήφθηκε μάλιστα δέσμευση και σε επίπεδο περιφέρειας σε σχέση με την πλατεία Κουμπάκη, με τις Σχολές «ΗΡΑΚΛΕΙΤΟΣ» που έπαθαν ζημιές από τους σεισμούς. Όλο αυτό το πακέτο κοστίζει περισσότερο. Ίσως είναι αυτά τα 18 δισεκατομμύρια που λέτε. 
      Οι υποσχέσεις ήταν πολύ μεγάλες και υπήρξε υπογραφή μεταξύ του ελληνικού κράτους, του δημοσίου, του δήμου και της Οργανωτικής Επιτροπής Ολυμπιακών Αγώνων. Από εκεί και πέρα άρχισαν οι καθυστερήσεις και οι αναβολές. Όλα αυτά τα μεγαλόπνοα σχέδια δεν προχώρησαν. 
      Πριν από μερικούς μήνες γινόταν κουβέντα ότι το ΥΠΕΣΔΔΑ θα δώσει 5 εκατομμύρια ευρώ για έργα. Τελικά αυτά περιορίζονται σε 3 εκατομμύρια ευρώ. Και μιλάμε για έργα που ακόμη δεν έχουν ξεκινήσει και σε έξι- επτά μήνες θα πρέπει να είναι έτοιμα. Είναι δικαιολογημένη, λοιπόν, η ανησυχία και οι διαμαρτυρίες των κατοίκων και του δήμου που λένε ότι «μας ξεκινήσατε από πολλά, δεν προχωράνε τα πολλά, αλλά και αυτά τα λίγα, τα περιορισμένα και δεν λύνουν συνολικά το πρόβλημα της πόλης, αλλά είναι και αμφίβολο αν θα τα προλάβετε». 
      Θα ήθελα πιο συγκεκριμένη δέσμευση για το αν σκέφτεστε να δώσετε πέρα από τα 3 εκατομμύρια ευρώ για τα εντελώς απαραίτητα. Δεν μπορείτε πριν από δύο και τρία χρόνια να μιλάτε για πολλά και τώρα να τα περιορίζετε. Αμφιβάλλω αν τα 18 δισεκατομμύρια απορροφηθούν σε έξι-επτά μήνες, ακόμη και αν υπάρχουν καλές προθέσεις να γίνουν αυτά τα έργα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα χρειαζόταν να δευτερολογήσω, αν δεν δημιουργούνταν σύγχυση με το νούμερο των 18 εκατομμυρίων ευρώ. Δεν ανέφερα ότι αυτά τα 18 εκατομμύρια θα πάνε στο Δήμο Νίκαιας. Είπα ότι ζητήθηκαν για να μπορέσουν να συμπληρωθούν έργα, που αφορούν την ολυμπιακή προετοιμασία δήμων του λεκανοπεδίου Αττικής. Ασφαλώς κάποιο κομμάτι από αυτά θα πάει και το Δήμο Νίκαιας.
      Επίσης να αναφέρω ότι 32,5 εκατομμύρια ευρώ στοίχισε το «Σπίτι της Άρσης Βαρών». Τα υπόλοιπα έργα που βρίσκονται υπό κατασκευή, το πάρκινγκ και οι δρόμοι, έχουν ένα σημαντικό κόστος και είναι επιπλέον των 3 εκατομμυρίων ευρώ, που αναφέρουμε ότι θα πάνε για αναπλάσεις -πιθανόν κάποιες από αυτές τις αναπλάσεις να είναι και στα συγκεκριμένα σημεία που αναφέρατε- για θέματα καθαριότητας και γενικά την προετοιμασία της πόλης με τη σήμανση, με την καθαίρεση πινακίδων που δημιουργούν πρόβλημα στην ολυμπιακή διαδρομή. Όλο αυτό το πλαίσιο αφορά το πρόγραμμα που έχει σαν ολυμπιακή πόλη η Νίκαια για υλοποίηση.
      Ασφαλώς οι διεκδικήσεις του κάθε δημάρχου, όταν γίνονται….
      ΑΝΤΩΝΗΣ ΣΚΥΛΛΑΚΟΣ: Θα προλάβουν;
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ασφαλώς και θα προλάβουν. Γιατί αυτά είναι έργα που πολύ γρήγορα μπορούν να γίνουν. Και οι πινακίδες να καθαιρεθούν και να γίνουν τα έργα της ανάπλασης. Αλλά ο κάθε δήμος, διεκδικεί με την ευκαιρία των Ολυμπιακών Αγώνων να λύσει όλα τα προβλήματα. Αυτό είναι αδύνατο, να λυθούν δηλαδή όλα τα προβλήματα του Δήμου Νίκαιας και κάθε ολυμπιακού δήμου.
      ΠΡΟΕΔΡΕΥΟΥΣΑ (Αννα Μπενάκη-Ψαρούδα): Κύριοι συνάδελφοι, οι Βουλευτές κύριοι Δημήτριος Σιούφας και Σπυρίδων Ταλιαδούρος κατέθεσε πρόταση νόμου: «Ίδρυση Εθνικού Ιδρύματος Μελετών  και Ερευνών «Γεώργιος Καραϊσκάκης» και ρύθμιση συναφών θεμάτων». 
      Παραπέμπεται στην αρμόδια Διαρκή Επιτροπή.
      Η με αριθμό 264/25.11.2003 επίκαιρη ερώτηση του Βουλευτή του Συνασπισμού της Αριστεράς των Κινημάτων και της Οικολογίας κ. Φώτη Κουβέλη προς τον Υπουργό Μεταφορών και Επικοινωνιών, σχετικώς με τις προθέσεις της Διοίκησης του Οργανισμού Τηλεπικοινωνιών Ελλάδος για μείωση του προσωπικού κλπ., διαγράφεται λόγο κωλύματος του κυρίου Υπουργού.
      Επίκαιρες ερωτήσεις δευτέρου κύκλου:
      Η με αριθμό 250/25.11.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τον Υπουργό Δικαιοσύνης, σχετικώς με την ίδρυση μεταβατικής έδρας του Εφετείου Πάτρας στον Πύργο,  διαγράφεται λόγω κωλύματος του κυρίου Υπουργού.
      Η με αριθμό 271/25.11.2003 επίκαιρη ερώτηση του  Βουλευτή της Νέας Δημοκρατίας κ. Αθανασίου Κατσιγιάννη προς τους Υπουργούς Περιβάλλοντος, Χωροταξίας και Δημοσίων ΄Εργων, Εσωτερικών, Δημόσιας Διοίκησης και Αποκέντρωσης, σχετικώς με τη λειτουργία του εργοστασίου ανακύκλωσης απορριμμάτων στα ΄Ανω Λιόσια, διαγράφεται λόγω κωλύματος του κυρίου Υπουργού.
      Η με αριθμό 266/25.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με την επίλυση μισθολογικών και θεσμικών αιτημάτων των υπαλλήλων της Εταιρείας Ηλεκτροκίνητων Λεωφορείων Περιοχής Αθηνών-Πειραιώς κ.λπ., διαγράφεται λόγω κωλύματος του κυρίου Υπουργού.
      Η με αριθμό 263/25.11.2003 επίκαιρη ερώτηση της Βουλευτού του Συνασπισμού της Αριστεράς των Κινημάτων και της Οικολογίας κ. Ιωάννας Στεργίου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την ακύρωση των Δημοτικών Εκλογών στη Νέα Μάκρη κλπ., διαγράφεται λόγω κωλύματος της κυρίας Βουλευτού.
      Ολοκληρώθηκε η συζήτηση των επικαίρων ερωτήσεων.
      Επειδή δεν έχει έλθει ακόμη ο κύριος Υφυπουργός για τη συζήτηση της επερώτησης, θα διακόψουμε για πέντε λεπτά.
      (ΔΙΑΚΟΠΗ)
      ΜΕΤΑ ΤΗ ΔΙΑΚΟΠΗ
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, επαναλαμβάνεται η διακοπείσα συνεδρίαση.  
      Εισερχόμαστε στην ημερήσια  διάταξη των
      ΕΠΕΡΩΤΗΣΕΩΝ
      Θα συζητηθεί η υπ΄ αριθμόν 23/20-11-2003 επερώτηση των Βουλευτών της Νέας Δημοκρατίας κυρίων Γεωργίου Ορφανού, Σταύρου Δαϊλάκη, Φάνης Πετραλιά-Πάλλη, Μάριου Σαλμά, Ευάγγελου Μεϊμαράκη, Μάνου Χαλκίδη, Γεωργίου Καλού, Γεωργίου Βλάχου, Θεοφάνη Δημοσχάκη, Μαρίας Καρά, Κωνσταντίνου Καρρά, Αθανασίου Κατσιγιάννη, Μαρίας Κόλλια-Τσαρουχά, Βασιλείου Κορκολόπουλου, Βασιλείου Πάππα, Αναστασίου Σπηλιόπουλου, Βασιλείου Τσίπρα και Εμμανουήλ Κεφαλογιάννη, προς τον Υπουργό Πολιτισμού, σχετικώς με τον ελληνικό αθλητισμό.
	Με επιστολή του ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει ως Κοινοβουλευτικό Εκπρόσωπο το Βουλευτή Ηρακλείου κ. Μανώλη Κεφαλογιάννη και ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Νικόλαος Λεβογιάννης ορίζει ως Κοινοβουλευτικό Εκπρόσωπο το Βουλευτή κ. Πυθαγόρα Βαρδίκο. 
	Το λόγο έχει ο πρώτος επερωτών συνάδελφος κ. Ορφανός.
      ΓΕΩΡΓΙΟΣ ΟΡΦΑΝΟΣ:  Κύριε Υπουργέ, ξέραμε ότι η Κυβέρνηση είναι σε διάλυση, αλλά δεν περιμέναμε ότι θα έλειπε και από τη μάχη καθυστερώντας τις βολές. Παρ’ όλα αυτά, είστε εδώ και θα φροντίσουμε να σας περιγράψουμε τη θέση μας, όπως αυτή περιγράφεται μέσα από την συγκεκριμένη επερώτηση. 
      Εννέα μήνες πριν από τους Ολυμπιακούς Αγώνες, η κατάσταση στον ελληνικό αθλητισμό πάει από το κακό στο χειρότερο. Πρόσφατη είναι η απόφαση τόσο της ελληνικής ολυμπιακής επιτροπής όσο και των αντίστοιχων αθλητικών ομοσπονδιών να αποφύγουν την πρόταση, ουσιαστικά εκβιασμό, του Υπουργείου να προσφύγουν σε δανεισμό από ιδιωτικές τράπεζες με στόχο να καλύψουν τα κενά χρηματοδότησης, τα οποία έχουν προκύψει από την ανέχεια που υπάρχει στα ταμεία της Γενικής Γραμματείας Αθλητισμού, μία ανέχεια, η οποία εμφανίζεται σε όλες της τις κινήσεις. Ωστόσο δεν μπορούμε να αντιληφθούμε πώς ακριβώς συνδυάζεται με το σύνολο των συγκεκριμένων υποσχέσεων, οι οποίες πάλι εκπορεύονται από το ίδιο Υπουργείο. 
      Μπορώ να σας αναφέρω μία συγκεκριμένη κατάσταση από υποσχέσεις του Υπουργού Πολιτισμού και του Υφυπουργού Πολιτισμού αρμόδιου για θέματα αθλητισμού, οι οποίες θα καλύψουν δεκάδες εκατομμύρια ευρώ -μάλιστα αν τα αθροίσω καλά, θα μπορούσα να πω και εκατοντάδες εκατομμύρια ευρώ- από τις περιοδείες και τις επαφές τις οποίες κάνετε.
      Το δεύτερο σημείο το οποίο θα ήθελα να τονίσω είναι ότι την ίδια ώρα καθημερινές είναι οι διαμαρτυρίες των αθλητών από το γεγονός ότι τα υπεσχημένα, αυτά τα οποία η ίδια η Κυβέρνηση τούς έχει τάξει και από το 2002, αλλά και πρόσφατα, δεν έχουν δοθεί και κανένας δεν ξέρει πότε θα δοθούν. 
      Μάλιστα τελευταία σε μία προσπάθεια που κάνει συνολικά η Κυβέρνηση, η οποία συμπεριλαμβάνει και τον Πρωθυπουργό κ. Σημίτη και τον Υπουργό τον κ. Βενιζέλο και τη δική σας παρουσία κύριε Υφυπουργέ, με στόχο να εκμεταλλευτεί τις όποιες ελληνικές επιτυχίες στο περιβάλλον των αθλητών, η συζήτηση ήταν «καλά μας καλούν και μας εκμεταλλεύονται, αλλά δεν ξέρουμε πότε θα μας δοθούν τα χρήματα που μας οφείλουν». 
      Βέβαια αυτή η πολιτική δεν ταιριάζει σε δημοκρατικά καθεστώτα και θυμίζει άλλες καταστάσεις τις οποίες ζήσαμε τη δεκαετία του 1980 σε μεγάλο βαθμό και ένταση από τα καθεστώτα της Ανατολικής Ευρώπης, όπου φρόντιζαν να αποδείξουν την ανωτερότητα της δικής τους διακυβέρνησης, συνδυάζοντας τις επιτυχίες των αθλητών. 
      Εάν, λοιπόν, είμαστε θιασώτες της δημοκρατίας, το καλύτερο που έχουμε να κάνουμε είναι να έχουμε τους αθλητές να αγωνίζονται, εμείς να τους υποστηρίζουμε και να είμαστε στο πλευρό τους με σεμνότητα. Δεν χρειάζεται τίποτα παραπάνω. Ο λαός καταλαβαίνει πότε κάποιος προσφέρει και πότε δεν προσφέρει. 
      Το τρίτο σημείο το οποίο θα ήθελα να τονίσω είναι ότι η Κυβέρνηση ουσιαστικά έχει εγκαταλείψει τους συλλόγους-κύτταρα του ελληνικού αθλητισμού. Η μεγάλη τους πλειοψηφία έχει να πάρει τις τακτικές επιχορηγήσεις από το 2001 –μεσολαβεί το 2002- και δεν συζητάμε για το 2003 και το κυριότερο, την ίδια ώρα, η Γενική Γραμματεία Αθλητισμού, το Υπουργείο έχει δώσει με δική του ανακοίνωση προ δέκα ημερών έκτακτες επιχορηγήσεις της τάξεως των 8 εκατομμυρίων ευρώ.
      Αυτό σημαίνει ότι υπήρχαν χρήματα, αλλά αυτά κατά το δοκούν διετέθησαν προς συγκεκριμένες κατευθύνσεις.
      Και ο απλός πολίτης τι ακριβώς να σκεφτεί; Δεν δίνουμε τα χρήματα τα οποία αναλογούν σε εκείνους οι οποίοι έχουν πετύχει, εργάζονται και τα δίνουμε σε κάποιους που επιλέγονται. Η απλή σκέψη είναι ότι είναι προσωπικές επιλογές, κομματικές επιλογές, προεκλογική περίοδος. Όλα αυτά κάνουν ένα σύνολο και μια εικόνα, την οποία προσλαμβάνουν οι πολίτες καθημερινά. 
      Και βέβαια παρά το τεράστιο χρέος το οποίο έχουμε, πρόσφατα όταν δεξιωθήκατε την ομάδα του ποδοσφαίρου, η οποία προκρίθηκε στα τελικά του 2004, τους τάξατε ένα ποσό αξιοσημείωτο 2.000.000 ευρώ περίπου λένε οι υπολογισμοί. Δεν θα μιλήσω για τις άδειες ΠΡΟΠΟ τις οποίες δεν δικαιούται κανείς να τις δώσει μια και η ΟΠΑΠ ΑΕ είναι πλέον μια εταιρεία, η οποία βρίσκεται στο χρηματιστήριο και έχει τους δικούς της κανόνες, αλλά είναι σαφέστατο ότι αυτός ο συνδυασμός ουσιαστικά μειώνει την Κυβέρνηση και δεν της δίνει τη δυνατότητα να διεκδικεί τα οφέλη, τα οποία θα μπορούσε να διεκδικεί με έναν άλλο διαφορετικό τρόπο. 
      Το τέταρτο σημείο το οποίο θα ήθελα να θίξω έχει να κάνει με τη γενική εικόνα που παρουσιάζει ο χώρος του ποδοσφαίρου, του βόλεϊ, ιδιαίτερα ο χώρος του επαγγελματικού αθλητισμού από τις ενέργειες και την παρουσία της επιτροπής επαγγελματικού αθλητισμού. 
      Όταν έγινε, κύριοι Υπουργοί, η συζήτηση στη Βουλή, σας είχαμε πει τότε ότι η συγκεκριμένη επιτροπή κινδυνεύει από έναν πολυπραγματισμό, από ένα γιγαντισμό. Έχει πάρα πολλά πράγματα να ασχοληθεί με πολύ περιορισμένες δυνατότητες και εκείνο το οποίο είχαμε τονίσει κατεξοχήν ήταν ότι πρόκειται για ένα πολιτικό όργανο στα χέρια του αντίστοιχου Υπουργού. Μας επιβεβαιώσατε πάρα πολύ σύντομα. Το ένα είναι ότι από τον Οκτώβριο 2002 δηλαδή σήμερα δεκατέσσερις μήνες αργότερα, αφότου δημοσιεύτηκε ο 3057/2002 στην Εφημερίδα της Κυβερνήσεως αυτά που έχουν γίνει είναι ελάχιστα και κάθε φορά τίθενται καινούργιες προθεσμίες. Ξεπεράσαμε το νόμο, ο οποίος προέβλεπε ότι μέχρι 31.12.2002 έπρεπε να λειτουργεί η επιτροπή επαγγελματικού αθλητισμού και τη δημιουργήσαμε το Φεβρουάριο του 2003. Στη συνέχεια επιτρέψαμε στη μεταγραφική περίοδο του Ιανουαρίου του 2003 να γίνουν μεταγραφές από ομάδες, οι οποίες δεν δικαιούντο και εκτός αυτού φτάσαμε το καλοκαίρι σ΄ ένα φαινόμενο, το οποίο δεν διερευνήσατε. Και μου έκανε μεγάλη εντύπωση για ποιο λόγο έμεινε έξω από τη συγκεκριμένη διαδικασία.
      Στο θέμα των μεταγραφών αναφέρεται ότι η ομάδα η οποία δεν έχει πάρει πιστοποιητικό δεν μπορεί να προχωρήσει σε μεταγραφές. Κάποιοι χρησιμοποίησαν ένα κόλπο ας το ονομάσω. Εφηύραν δωρεές κάποιων παραγόντων και αυτό δεν έχει να κάνει με τη συγκεκριμένη ομάδα. Έχει να κάνει με την καταστρατήγηση του νόμου, διότι ο νόμος προβλέπει συγκεκριμένα πράγματα. Έτσι οι ίδιοι λένε ότι καταργούμε την επιτροπή επαγγελματικού αθλητισμού και μπορεί ο καθένας να βρει μια διέξοδο. Και προβλέπεται από τη νομοθεσία ότι σε μια τέτοια περίπτωση η επιτροπή επαγγελματικού αθλητισμού έχει υποχρέωση να παρέμβει. Και βέβαια η παραβίαση του νόμου σημαίνει ακυρότητα της μεταγραφής και αντικανονική συμμετοχή στον αγώνα με όλα τα παρεπόμενα. Αυτό το αφήσαμε. 
      Θα αναπτύξω ένα-ένα τα σημεία στα οποία ουσιαστικά ο νόμος καταστρατηγήθηκε και έχει γίνει ως μια εικόνα ενός κουρελόχαρτου, το οποίο προσπαθούμε να το κρατήσουμε ως ένα σύνολο, αλλά δεν λειτουργεί έτσι.
      Το δεύτερο σημείο είναι αυτό που αφορούσε τα κωλύματα συμμετοχής των παραγόντων της διοίκησης ή των μετόχων στις επιμέρους ομάδες. Έχω μια έκθεση της επιτροπής επαγγελματικού αθλητισμού, η οποία αναφέρει έναν αριθμό εβδομήντα ατόμων, τα οποία είχαν κωλύματα συμμετοχής. Δεν υπήρξε καμία ενημέρωση, καμία απομάκρυνση ούτε ενός προσώπου. 
     Εάν αυτά τα εβδομήντα πρόσωπα είναι υπαρκτά όπως αναφέρει η συγκεκριμένη έκθεση θα θέλαμε να μας το αναφέρετε και με ποιες ενέργειες έχουν απομακρυνθεί από τις συγκεκριμένες διοικήσεις.
     Το τρίτο σημείο είναι αυτό που αφορά το «πόθεν έσχες». Έχει ελέγξει η επιτροπή το «πόθεν έσχες» των διαιτητών, όπως προβλέπεται από το νόμο και το «πόθεν έσχες» των παραγόντων; Υπήρξε κάποια έκπτωση λόγω μη υποβολής δηλώσεως; Αν ναι, ενημερώστε μας, γιατί δεν έχει υποπέσει στην αντίληψή μας κάποια τέτοια ενέργεια. 
     Το τέταρτο σημείο. Δόθηκε μια προθεσμία το καλοκαίρι για να υπάρξουν διακανονισμοί μεταξύ των ομάδων και των ατόμων στα οποία οι ανώνυμες εταιρείες οφείλουν και η προθεσμία αυτή ήταν 15.6.2003 μέσα στην οποία θα μπορούσα να κάνουν ένα διακανονισμό. Τηρείται αυτός ο διακανονισμός; Και αν δεν τηρείται τι σημαίνει πρακτικά; Διότι πουθενά ούτε στο νόμο εμφανίζεται τι μπορεί να γίνει. Υπάρχουν βέβαια οι θέσεις του κ. Παπαλάκη ότι μπορώ να αφαιρέσω το πιστοποιητικό και στη μέση του πρωταθλήματος, αλλά απ’ ό,τι είδατε αυτές οι παρεμβάσεις στη μέση της αγωνιστικής περιόδου έχουν δημιουργήσει τεράστια προβλήματα, διότι καθώς έχουν απομακρυνθεί οι δύο ομάδες που στο ξεκίνημα δεν επετράπη η συμμετοχή τους μετά έπαιξαν κάποια παιχνίδια αυτά τα παιχνίδια μετράνε οι ομάδες έχουν υποβιβασθεί ερχόμαστε και έχουμε το εξής φαινόμενο που ουσιαστικά αλλοιώνει το πρωτάθλημα. Κάποιες ομάδες έχασαν βαθμούς από τη συγκεκριμένη συμμετοχή και άλλες ωφελήθηκαν. Αυτό, λοιπόν, αλλοιώνει του ίσους κανόνες που πρέπει να ισχύουν. 
     Το άλλο στοιχείο είναι ότι δεν μπορούμε να παρεμβαίνουμε στη μέση του πρωταθλήματος. Αυτές οι παρεμβάσεις πρέπει να γίνονται στο ξεκίνημα και αυτό έχει προκύψει και από τα έγγραφα, τα οποία μας έχει στείλει και η ΦΙΦΑ και η ΟΥΕΦΑ. Και βέβαια έχουμε και το αντίστροφο φαινόμενο η Επιτροπή Επαγγελματικού Αθλητισμού να αφαιρεί πιστοποιητικά και εκ των υστέρων να τα ξαναδίνει πίσω μετά από μια παλινδρόμηση από διάφορα μονοπάτια τα οποία ουσιαστικά κατέστησαν ανενεργό την επιτροπή. Μάλιστα, αν βάλω στο τραπέζι και αυτά που είπε ο κ. Πανούσης για τις κινήσεις του κυρίου Υπουργού και τις παρεμβάσεις να ξανασυζητηθούν τα θέματα είναι φανερό ότι κατά το δοκούν κινείται η επιτροπή επί δικαίων και αδίκων. Όπου βρει ελεύθερο χώρο κινείται και ενδεχομένως τιμωρεί. 
     Τίθεται  και ένα ερώτημα, κύριε Υπουργέ, το οποίο θα πρέπει να απαντηθεί: Η Επιτροπή Επαγγελματικού Αθλητισμού δέχθηκε ένα ισχυρό πλήγμα από την απόφαση την οποία πήρε η ΕΠΑΕ για τη μη συμπλήρωση των ομάδων και με ποιον τρόπο θα χειριστεί τα θέματα των δύο ομάδων που υποβιβάστηκαν. Αυτό ουσιαστικά σημαίνει ότι στο χώρο τον αθλητικό περισσότερο μετράνε οι εσωτερικές σχέσεις και ήταν μία εσωτερική ψηφοφορία της ΕΠΑΕ από ό,τι αυτά που προβλέπουν οι νόμοι. Με ποιον τρόπο, λοιπόν,  εμείς θα δώσουμε την απάντηση ως συντεταγμένο κράτος ότι πρέπει να τηρούνται οι νόμοι και όχι οι συμμαχίες οι οποίες προκύπτουν και οι οποίες αλλάζουν βέβαια. 
     Ένα ακόμη στοιχείο το οποίο θα ήθελα να βάλω στη συζήτηση είναι το θέμα των συνδέσμων. Έχετε κάνει δηλώσεις πολυποίκιλες. Αλλάζουν ανάλογα με τα γεγονότα και αυτά τα οποία έχουν προηγηθεί. Δηλώσεις στις οποίες ζητήσατε να κλείσουν οι σύνδεσμοι, δηλώσεις στις οποίες ζητήσατε να ελεγχθούν οι σύνδεσμοι. Υπάρχει ένα έγγραφο από τις 6 Οκτωβρίου από την Επιτροπή Επαγγελματικού Αθλητισμού, το οποίο όμως δεν ενεργοποιείται. Εκεί υπάρχουν συγκεκριμένοι σύνδεσμοι οι οποίοι γίνονται αποδεκτοί σύμφωνα με τα στοιχεία που προβλέπονται από το νόμο, αλλά στην πράξη έχουν δοθεί παρατάσεις -δεν ξέρουμε ποιες είναι όλες αυτές- από το Γενικό Γραμματέα Αθλητισμού και εάν ο Γενικός Γραμματέας Αθλητισμού έχει την αρμοδιότητα να εγκρίνει. Τότε την Επιτροπή Επαγγελματικού Αθλητισμού τι την έχουμε; Δεν καταλαβαίνω. Αν ο Γενικός Γραμματέας Αθλητισμού έχει αυτήν την αρμοδιότητα δεν την έχει η Επιτροπή Επαγγελματικού Αθλητισμού.
     Βέβαια θα πρέπει κάποια στιγμή να βγούμε και να συζητήσουμε γιατί στα γήπεδά μας έρχονται τόσοι λίγοι φίλαθλοι. Γιατί δεν έχουμε εφαρμόσει όλα αυτά τα οποία προβλέπει ο συγκεκριμένος νόμος ο οποίος μιλάει για ονομαστικά εισιτήρια, μιλάει για δίκτυο εποπτείας ηλεκτρονικής από τηλεόραση, μιλάει για ποινές σε εκείνους που προκαλούν συγκεκριμένα επεισόδια. Εγώ προσπαθώ να θυμηθώ κάποιον που να τιμωρήθηκε μετά από επεισόδια και δεν βρίσκω. Αυτή η παρατεινόμενη ατιμωρησία είναι που οδηγεί στη χειροτέρευση του φαινομένου.
      Έχω κάποια στοιχεία, που δημοσιεύθηκαν πρόσφατα από την παρουσία των φιλάθλων στα γήπεδα. Πριν από μία δεκαετία, στο ξεκίνημα της δεκαετίας του 1990 στο γήπεδο πήγαινε κάθε Κυριακή πάνω από εκατό χιλιάδες κόσμος. 
      Τα τελευταία στοιχεία που έχω είναι 9η και 10η αγωνιστική είκοσι μία χιλιάδες φίλαθλοι, φτάσαμε σε ένα μέσο όρο δύο χιλιάδες πεντακοσίων από κει που ήμασταν στις δέκα χιλιάδες. Αυτό κανέναν δεν προβληματίζει ούτε ακόμα τους επενδυτές, αυτούς που έχουν στην ιδιοκτησία τους τις ομάδες, αλλά εμείς ως πολιτικοί εκπρόσωποι του λαού κι εσείς σαν ηγεσία του Υπουργείου Αθλητισμού, θα πρέπει να το δείτε και να πάρετε μέτρα. 
      Η έννοια του πολιτικού κόστους δεν πρέπει να υπάρχει. Μην ξεχνάμε ότι πρόκειται για κοινωνικό αγαθό και σαν τέτοιο έχουμε υποχρέωση να το προστατεύσουμε.
      Καθώς ο χρόνος τελειώνει, κύριε Υπουργέ, θα σας θέσω ένα σύνολο από ερωτήματα. Πρώτα απ’ όλα γιατί δεν εφαρμόζονται το άρθρο 41β’, 41γ’, 41ε’, 41στ’ και 41ζ΄ και βέβαια, γιατί δεν εφαρμόζονται οι διατάξεις του άρθρου 128, που αφορούν τον αθλητικό εισαγγελέα. Μιλάμε για ουσιαστική δραστηριότητα και αν αυτά που προβλέπει ο νόμος και το άρθρο που είναι ιδιαίτερα παραστατικά για τις δυνατότητες που έχει ο αθλητικός εισαγγελέας εφαρμόζονται στην πράξη. 
      Κυρία Πρόεδρε, στη δευτερολογία μου θα προσθέσω κι άλλα στοιχεία προς τις κατευθύνσεις που έχουμε βάλει στην επερώτησή μας. 
      Τώρα όμως θα ήθελα να τονίσω ότι η Κυβέρνησή σας, κύριε Υπουργέ, έχει αποτύχει στο χώρο του αθλητισμού. Μην βαυκαλίζεστε από τις επιτυχίες των αθλητών, γιατί την ίδια ώρα θα μπορούσε κάποιος –κακόπιστα ή με κριτικό πνεύμα- να σας θυμίσει αποτυχίες σε άλλους χώρους όπως στη γυμναστική,  την άρση βαρών και τα γεγονότα που γίνονται. Να θυμηθούμε ακόμα διαδικασίες σε άλλα αθλήματα, όπως η πυγμαχία, η πάλη, αθλήματα που μας έδιναν μεγάλες επιτυχίες, κι όμως χάθηκαν εδώ και χρόνια. 
      Θέλω να θέσω ένα ακόμα στοιχείο: Γιατί η Επιτροπή Επαγγελματικού Αθλητισμού δεν προχωρά στον έλεγχο της ΕΠΑΕ. Υπάρχουν πάρα πολλές πληροφορίες, έχουν δημοσιευθεί, σχετίζονται με τη διαδικασία υποβολής ΦΠΑ, διαδικασία που θα βγάλει πάρα πολλά. Είναι ένα στοιχείο που το θέτω υπόψη σας και θα ήθελα μία απάντηση για να τοποθετηθώ στη δευτερολογία μου.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο Πολιτικός και ο Διανοούμενος», είκοσι επτά μαθητές και τέσσερις συνοδοί από το Σχολείο Δεύτερης Ευκαιρίας Περιστερίου Αττικής.
      Τους καλωσορίζουμε.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο συνάδελφος κ. Σταύρος Δαϊλάκης. 
      ΣΤΑΥΡΟΣ ΔΑΪΛΑΚΗΣ: Κυρία Πρόεδρε, κυρίες και κύριοι συνάδελφοι, φαίνεται ότι το φαινόμενο των καθυστερήσεων στα ολυμπιακά έργα είναι μεταδοτικό και γι’ αυτό είχαμε τις καθυστερήσεις από τον κύριο Υπουργό. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Μα, τι είναι αυτά που λέτε; Σας παρακαλώ.
      ΣΤΑΥΡΟΣ ΔΑΪΛΑΚΗΣ: Η επερώτησή μας έχει τον τίτλο «ελληνικός αθλητισμός – πορεία προς το άγνωστο». Η απάντηση είναι «άλμα εις βάθος». Ο σημερινός ημερήσιος Τύπος συμπλέει με την επερώτησή μας, δηλαδή απαντά στο τι συμβαίνει γενικότερα στον αθλητισμό. «Καμένη γη και στον αθλητισμό», σημερινό δημοσίευμα. «Το ταμείον είναι μείον», αναφέρεται στο ποδόσφαιρο. «Στα όρια του κραχ οι ΕΠΑΕ». «Β’ Εθνική, σε απόγνωση οι πρόεδροι». Τα ίδια και η Γ’ Εθνική. 
      Δηλαδή, ο κύριος Υφυπουργός μαζί με τον κύριο Υπουργό Πολιτισμού αν διάβαζαν τον ημερήσιο Τύπο θα καταλάβαιναν ότι τίποτε δεν πάει καλά. Μεμονωμένες περιπτώσεις που άπτονται κάποιας επιτυχίας, οφείλονται σε τράπεζες σε εταιρείες κινητής τηλεφωνίας που αποτελούν κύρια τους χορηγούς των αθλητών. 
      Κατά τα άλλα μπορώ να σας διαβάσω ένα δημοσίευμα από περιφερειακή εφημερίδα: «Το καψώνι στο μαζικό αθλητισμό. Καθυστερήσεις στις τακτικές επιχορηγήσεις των αθλητικών σωματείων από τη Γενική Γραμματεία Αθλητισμού με οφειλόμενα ακόμη και από το έτος 2000 έχουν αναστατώσει τον αθλητικό χώρο της χώρας μας. Αν και σε αρκετές περιπτώσεις οι επιδοτήσεις αυτές δεν αποτελούν και το βασικό οικονομικό στήριγμα του  κάθε σωματείου παρ’ όλα αυτά είναι μια ανάσα στα οικονομικά τους που τους προσφέρει μια σημαντική ώθηση στη δράση τους. Και ενώ οι ανησυχίες των σωματείων κορυφώνονται  και ήδη άρχισαν να μιλούν για παύση των κονδυλίων αυτών, ο Υφυπουργός Αθλητισμού κ. Λιάνης στην πρόσφατη επίσκεψή του στη Λάρισα εξήγγειλε ότι μέχρι τέλους του έτους θα εξοφληθούν τα  οφειλόμενα». Αληθεύει αυτό, κύριε Υφυπουργέ; 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Μάλιστα. 
      ΠΡΟΕΔΡΕΥΟΥΣΑ (Άννα Μπενάκη Ψαρούδα):  Θα σας απαντήσει ο κύριος Υπουργός όταν πάρει το λόγο.
      ΣΤΑΥΡΟΣ ΔΑΪΛΑΚΗΣ: Την εξαγγελία βέβαια πολλοί άκουσαν, αλλά ελάχιστοι πίστεψαν, ότι δηλαδή θα γίνει πραγματικότητα καθώς η οδός που προτάθηκε ήταν ο δανεισμός των ομοσπονδιών από τράπεζες με εγγυητή τη Γενική Γραμματεία Αθλητισμού. Μόνο που το δικό μας Υπουργείο Πολιτισμού, έμμεσα Υφυπουργείο Αθλητισμού έχει μπει στον ΤΕΙΡΕΣΙΑ, δεν το δέχονται για εγγυητή. Τελικά αν αναλύσουμε αυτά που προανέφερε και ο κ. Ορφανός καταλήγουμε στο ότι αποτελούμε ίσως τη μοναδική χώρα που ενώ έχει τους Ολυμπιακούς Αγώνες χάνει τις ευκαιρίες μία πίσω από την άλλη. Αντί να πουλήσουμε αργότερα το know how  στους Κινέζους εμείς προαγοράζουμε απ’ αυτούς. Είναι πιο έτοιμοι από μας ενώ θα κάνουν μετά από τέσσερα χρόνια τους Ολυμπιακούς Αγώνες. Εμείς προαγοράσαμε από τους Αυστραλούς και  χρυσοπληρώσαμε το know how. 
      Τώρα να πω μερικά πράγματα και για την άρση βαρών που ήθελε να πει ο κ. Ορφανός και δεν πρόλαβε. Πού είναι η άλλοτε κραταιά dream team που εξελίσσεται σε «στρίβειν  team» και δεν εμφανίζεται πουθενά; Αυτά είναι ανησυχητικά καμπανάκια, κύριε Υπουργέ, και νομίζω ότι πρέπει να τα αναλύσουμε. Είσθε δηλαδή ο Υπουργός που λυσσαλέα πολεμά το νόμο που υπερψήφισε και πρότεινε εδώ και μας έπεισε ότι θα είναι ο νόμος κάθαρσης για το ποδόσφαιρο, για τον ελληνικό αθλητισμό εν γένει. Εσείς είσθε, λοιπόν, ο πρώτος καταπατητής μαζί με τον αρμόδιο Υπουργό σας τον κ. Βενιζέλο. Ενώ είσθε καλοί στις τριγωνικές επιχορηγήσεις. Δηλαδή ομάδες της Θεσσαλονίκης ή της περιφέρειάς σας ενισχύονται κάτω από το τραπέζι τριγωνικά. Αυτό είναι μια άνιση μεταχείριση που στο τέλος καταλήγει να διώχνει τους σοβαρούς επενδυτές. Και αν πάμε στο ποδόσφαιρο σπανίζει το είδος πλέον. Καταλαβαίνετε τι γίνεται εκεί. Είναι τραγικές οι περιπτώσεις των ομάδων μας. Το ευρωπαϊκό φετινό χάλι αποδεικνύει ότι δεν υπάρχει πλέον ελληνικό ποδόσφαιρο. Όπως είπε και ο κ. Ορφανός έχουμε άδειες κερκίδες, ακατάλληλους αγωνιστικούς χώρους, γήπεδα χωρίς τουαλέτες χωρίς κάποιο σέρβις για το θεατή και με τη βία κυρίαρχη στο μεγαλείο της. Όλα αυτά νομίζω ότι εκθέτουν το αρμόδιο Υπουργείο και εσάς προσωπικά.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Φάνη Πετραλιά-Πάλλη. 
      ΦΑΝΗ ΠΕΤΡΑΛΙΑ-ΠΑΛΛΗ: Κυρία Πρόεδρε και κύριοι συνάδελφοι, πριν από δύο εβδομάδες στις 19 Νοεμβρίου η πολύ έγκυρη και μεγαλύτερη σε κυκλοφορία εφημερίδα της Συμπολίτευσης τα «ΝΕΑ» δημοσίευσε ένα ειδικό φάκελο για τον αθλητισμό με τίτλο «Χρεοκοπεί ο αθλητισμός, το Υφυπουργείο έπεσε έξω». Κύριο άρθρο της εφημερίδας στην πρώτη σελίδα είχε τον τίτλο «βουλιάζει».
      Το γεγονός συμβαίνει μόλις εννέα μήνες πριν την τέλεση των Ολυμπιακών Αγώνων. Επιφανή στελέχη του αθλητικού χώρου που υποστηρίζουν πολιτικά το ΠΑΣΟΚ περιγράφουν με τα πιο μελανά χρώματα την κατάντια του ελληνικού αθλητισμού: «Μόλις σβήσει η φλόγα θα ανάψουν άλλες φωτιές» λέει ο κ. Βασιλακόπουλος. Και προσθέτει «δυστυχώς οι προβλέψεις είναι δυσοίωνες». Και αν βεβαίως ο κύριος Υπουργός επικαλεσθεί το επιχείρημα ότι ο κ. Βασιλακόπουλος δεν είναι του εκσυγχρονιστικού, αλλά του παλαιού ΠΑΣΟΚ, έρχεται ο Πρόεδρος του ΣΕΓΑΣ ο κ. Σεβαστής και λέει «Δεν είναι δυνατό να λειτουργήσει έτσι ο αθλητισμός. Δυστυχώς η πραγματικότητα είναι ότι ο προϋπολογισμός  του Υφυπουργείου Αθλητισμού έχει πέσει έξω. Πάμε για Ολυμπιακούς Αγώνες και χρωστάμε στους αθλητές πριμ του 2000 και στους ομοσπονδιακούς προπονητές μισθούς του Ιουνίου. Δεν θέλουμε ούτε να σκεφθούμε τι πρόβλημα θα δημιουργηθεί αν αναγκαστούμε να κάνουμε περικοπές στη διεξαγωγή των αγώνων». Ο κ. Σεβαστής εδώ και λίγες μέρες είναι και υποψήφιος Βουλευτής του ΠΑΣΟΚ.
      Θα μπορούσα να παραθέσω σε εισαγωγικά πολλά απ’ αυτά που ακούγονται και από άλλα στελέχη, όπως είναι ο κ. Διαθεσόπουλος, ο κ. Κολυμπάδης, αλλά και να αναφερθώ και στις δικές μου πρόσφατες εμπειρίες από την επίσκεψη τον Άγιο Κοσμά. Το χώρο που στοίχισε δισεκατομμύρια το χώρο που στοιχίζει ακόμη εκατομμύρια για να μπαλωθούν οι τρύπες, το χώρο στον οποίο τρεις φορές έγιναν εγκαίνια, το χώρο όπου βασικές υπηρεσίες είναι ανύπαρκτες, όπου το εστιατόριο δεν λειτουργεί, όπου οι ίδιοι οι αθλητές –με τα μάτια μου το είδα- αναγκάζονται  να έχουν γκαζάκια για να βράσουν για να φάνε ένα αυγό το βράδυ,  που τα «ντελίβερι» πηγαίνουν και έρχονται γιατί δεν υπάρχει η σίτιση. 
      Δεν χρειάζεται να πω εγώ τίποτα. Θα σας παραθέσω επιγραμματικά, κύριε Υπουργέ, κάποια από τα δημοσιεύματα τα οποία έχω σταχυολογήσει: Πομάσκι, προπονητής των αλμάτων: «Είναι απλήρωτοι οι προπονητές και οι αθλητές μήνες. Για να αναδείξεις έναν κορυφαίο αθλητή πρέπει να έχεις καλό γιατρό, μασέρ, διατροφολόγο. Δεν έχω τίποτα απ’ όλα αυτά». Γκατσιούδης: «’Αθλιες οι εγκαταστάσεις του Αγίου Κοσμά για τους ρίπτες. ‘Όλα έγιναν πρόχειρα. Κρυώνουμε. Είμαι σε καλή κατάσταση και δεν μπορώ να προπονηθώ». Παπαδημητρίου, αθλητής της σφυροβολίας: «Οι εγκαταστάσεις δεν είναι όπως τις εγκαινίασε ο Πρωθυπουργός».  Μιλάω πάντα για τον Άγιο Κοσμά. Και πάλι ο Πομάσκι: «Δεν έχω τίποτα απ΄ όλα αυτά» -αναφέρεται σ’ αυτά που έλεγε πριν- «και θα αρκεστώ στη μετριότητα». «Μετανάστες είναι οι αθλητές της ποδηλασίας». «Έχουμε χάσει το πλεονέκτημα της έδρας. Επτά μήνες είμαστε στο εξωτερικό». Αυτά έλεγε ο Γεωργαλής. «Θα μας παραδώσουν τα καταδυτήρια μόλις επτά μήνες πριν τους Αγώνες». Τα είπε ο Φυρίγος ο ομοσπονδιακός προπονητής. Κουτσογιαννόπουλος: «Το κλειστό προπονητήριο του Αγίου Κοσμα είναι πιο ψυχρό και από τον ανοικτό στίβο». Η κ. Φατέεβα η αρχιπροπονήτρια του ανσάμπλ των γυναικών λέει: «Είμαι πάρα πολύ ευχαριστημένη διότι δεν στάζει πλέον το γυμναστήριο του Αγίου Κοσμά, αρκεί να μην κάνει συχνά διακοπές ρεύματος γιατί χάνουμε τις προπονήσεις». Και τελικά ο κ. Ράπτης προπονητής γυμναστής λέει: «Οι Ολυμπιακοί Αγώνες γίνονται για τους αθλητές και όχι για τους εργολάβους και τους κατασκευαστές».
      Κύριε Υπουργέ, πέρα απ’ όλα αυτά πέρα από την ολυμπιακή προετοιμασία ο αθλητισμός και στην επαγγελματική μορφή του βουλιάζει. Ακούσαμε πριν από λίγο τον κ. Ορφανό στα όσα σας είπε. Θα προχωρήσω όμως και θα πω ότι μετατρέψατε τους Ολυμπιακούς σε κολυμπήθρα του Σηλωάμ  για κάθε αμαρτία. Με το πρόσχημα της Ολυμπιάδας γίνονται ή δεν γίνονται πράγματα. Για παράδειγμα βλέπουμε ότι ο Ολυμπιακός έλυσε το γηπεδικό του πρόβλημα, σύμφωνα με τα όσα αποφάσισε η Κυβέρνηση. Αλλά ακόμη η δέσμευση απέναντι στην Ελληνική Ολυμπιακή Επιτροπή, ότι θα της δίνατε δηλαδή αντίστοιχο χώρο και τα αντισταθμιστικά, δεν βλέπουμε να έχει υλοποιηθεί. 
      Για τον Παναθηναϊκό ρωτούμε τι θα γίνει; Όπως επίσης και για την ΑΕΚ τι θα γίνει, όπου έχει ξεσηκωθεί όλος ο κόσμος της μια και όπως είναι γνωστό το Συμβούλιο Επικρατείας σταμάτησε τις εργασίες για το νέο γήπεδο. Φοβούμεθα, κύριε Υπουργέ, ότι όλα αυτά τα παρακμιακά στοιχεία τα οποία ζούμε τον τελευταίο καιρό –και λυπούμεθα που τα ζούμε- στον ελληνικό αθλητισμό, όλα αυτά εννέα μήνες πριν τους Ολυμπιακούς Αγώνες είναι ό,τι χειρότερο μπορούσε να γίνει!
      Ακούσατε πριν και τον κ. Δαϊλάκη και τον κ. Ορφανό να αναφέρονται στο θέμα των επιδοτήσεων των ομοσπονδιών. Και βέβαια θα πω ότι επιστέγασμα όλων αυτών είναι το συγκεκριμένο νομοσχέδιο που συζητείται αύριο στην Επιτροπή Μορφωτικών Υποθέσεων και στο οποίο με πολύ μεγάλη ανησυχία και απογοήτευση, αν θέλετε, είδαμε ότι η Κυβέρνηση φέρνει τροπολογία, βάσει της οποίας καταργεί το δικό της νόμο. Εσείς, κύριε Υπουργέ, είχατε θεσμοθετήσει ότι οι ομοσπονδίες θα κάνουν τον ολυμπιακό τους κύκλο και οι εκλογές τους θα γίνουν το Δεκέμβριο του 2004. Με το νέο νομοσχέδιο καταργείτε τον προηγούμενο νόμο, που έλεγε ότι όπου γίνουν εκλογές, τα νέα πρόσωπα θα είναι μόνο μέχρι το Δεκέμβριο του 2004. Που σημαίνει ότι στο βωμό της προεκλογικής σκοπιμότητας, στο βωμό της διαπραγμάτευσης και της πελατειακής σχέσης με το αθλητικό κίνημα, βάζετε όλο τον αθλητικό κόσμο και τη χώρα σας προολυμπιακή περίοδο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Σαλμάς.
      ΜΑΡΙΟΣ ΣΑΛΜΑΣ: Κυρία Πρόεδρε, κυρίες και κύριοι συνάδελφοι, ομολογώ ότι θα μπορούσαμε να κάνουμε μια διόρθωση στο θέμα της επερώτησης, που το διατυπώσαμε ως «ελληνικός αθλητισμός: πορεία στο άγνωστο». Θαρρώ ότι αδικούμε την ουσία της επερώτησης, μιας και είναι γνωστή η πορεία του αθλητισμού επί Κυβερνήσεως ΠΑΣΟΚ. Και αυτό είναι καταστροφή.
      Και για να μην φανεί ότι η τοποθέτησή μου στη συνέχεια είναι μηδενιστική και αφού βεβαίως οι προλαλήσαντες συνάδελφοι μίλησαν πολύ τεκμηριωμένα και εμπεριστατωμένα –όπως η κ. Πετραλιά, που ανέφερε συγκεκριμένες μαρτυρίες αθλητών για τη δραματική κατάσταση, στην οποία βρίσκονται και το τι ζουν- σκέφτηκα, κύριε Υπουργέ, πώς έπρεπε να τοποθετηθώ στη σημερινή κουβέντα μας, ώστε να σας αναγκάσουμε να παραδεχθείτε στην τοποθέτησή σας ότι όντως δεν τα καταφέρατε να πάτε καλά με την υπόθεση του αθλητισμού. Και επειδή η κατάσταση από άποψη επιτυχιών των Ελλήνων αθλητών, η κατάσταση των υποδομών και όλα αυτά χωρούν υποκειμενική εκτίμηση, σκέφτηκα να σας μιλήσω με ορισμένα στοιχεία που δεν χωρούν υποκειμενική εξήγηση. Προσπάθησα, λοιπόν, να προβάλλω το τι κάνατε στον αθλητισμό με στοιχεία οικονομικά, τα οποία δεν αμφισβητούνται.
      Για να δούμε, λοιπόν, η πολιτική σας αυτά τα χρόνια πώς συνέβαλε με οικονομικούς όρους στους οικονομικούς δείκτες που έχουν σχέση με τις αθλητικές δραστηριότητες; Να δούμε, δηλαδή, αν η ζήτηση και η κατανάλωση των αθλητικών προϊόντων αυξήθηκε τα τελευταία χρόνια, κάνοντας βεβαίως και συνεκτίμηση ότι είμαστε σε προολυμπιακή περίοδο και η χώρα μας οργανώνει τους Ολυμπιακούς Αγώνες.
      Οι ελληνικές εταιρείες που ασχολούνται με την κατασκευή των προϊόντων που έχουν σχέση με αθλητικές δραστηριότητες αύξησαν την παραγωγή τους ή όχι; Προνοήσατε να υπάρχει παράλληλη αύξηση της ελληνικής παραγωγής από ελληνικές βιοτεχνίες ή βιομηχανίες αθλητικών προϊόντων ή δεν τις προετοιμάσατε, οπότε υπήρξε αύξηση του ελλείμματος του εμπορικού ισοζυγίου; Και σας διαβεβαιώνω ότι σύμφωνα με μελέτη του ΙΟΒΕ, όντως το έλλειμμα του εμπορικού ισοζυγίου των συναλλαγών που έχουν σχέση με αθλητικές δραστηριότητες έχει αυξηθεί.
      Ο όγκος παραγωγής των προϊόντων που σχετίζονται με αθλητικές δραστηριότητες, κύριε Υπουργέ, δεν αυξήθηκε, όπως θα περιμέναμε ενόψει της προολυμπιακής προετοιμασίας. Αυτό που αυξήθηκε μόνο –και μπορώ να σας το διαβεβαιώσω- είναι ο τζόγος που έχει να κάνει με τον αθλητισμό.
      Βεβαίως θα ήθελα να σας θέσω και μ΄ ένα άλλο κριτήριο τον προβληματισμό μου σε σχέση με το πώς διαχειριστήκατε τον αθλητισμό. Η παράλληλη βελτίωση υπήρξε των οικονομικών δεικτών από τα έργα υποδομών που έγιναν; Από όλα αυτά τα έργα που έγιναν –και σας βάζω και τους Ολυμπιακούς Αγώνες- για την καταπολέμηση της ανεργίας, όσον αφορά τη χρησιμοποίηση του αθλητισμού, επετεύχθη; Σας λέω εγώ, όχι. Γιατί γνωρίζουμε πολύ καλά ότι σε όλα τα κατασκευαστικά έργα αυτοί που εργάζονται είναι αλλοδαποί στην πλειονότητά τους –περίπου το 60%- και πάρα πολύ λίγοι εργαζόμενοι Έλληνες απασχολούνται εκεί.
      Όσον αφορά, μιας και μίλησα για υποδομές, τα ολυμπιακά προπονητήρια, δεν θα ξεχάσω ποτέ την έκπληξη του Προέδρου της Κοινότητας των Θρακομακεδόνων, όταν έλαβε ένα χαρτί, το οποίο έλεγε ότι εκείνο το ολυμπιακό προπονητήριο που του είχαν πει, να το ξεχάσει.
      Ακυρώσατε πάρα πολλά ολυμπιακά προπονητήρια, με αποτέλεσμα οι ξένες αποστολές να προτιμούν και τη Βουλγαρία, αλλά και την Τουρκία, για να κάνουν προετοιμασία, μιας κι εσείς δεν είχατε φροντίσει εγκαίρως να προχωρήσετε όλα τα ολυμπιακά προπονητήρια που είχατε στον προπονητικό οδηγό, όπως βεβαίως και τα απλά προπονητήρια στην περιφέρεια με το πρόγραμμα «Ελλάδα 2004», όπου  το 60% του προγράμματος είναι στον αέρα και πρέπει εδώ να ομολογήσετε ότι δεν έχετε χρήματα να τα κάνετε. Διότι επί ενάμιση χρόνο, ενώ λέτε στους δημάρχους  «είναι δική σας ευθύνη, δεν κάνετε τις μελέτες», δεν έχετε χρήματα να δώσετε. 
      Για τους αθλητές:
      Ανέφερε η κ. Πετραλιά πολύ συγκεκριμένα, αλλά  και ο κ. Ορφανός,  ότι οι παλιές δόξες πολλών ομοσπονδιών χάθηκαν  -και δεν πρέπει να αισθάνεστε υπερήφανοι γι’ αυτό-  όπως της Ελληνορωμαϊκής πάλης,  της πυγμαχίας. Φοβάμαι ότι το ίδιο θα συμβεί και  για την άρση βαρών. Χαρακτηριστικό παράδειγμα είναι ότι δεν υπάρχει καμία προβολή στην κρατική τηλεόραση των Ελλήνων αθλητών που ετοιμάζονται να συμμετάσχουν στους Ολυμπιακούς Αγώνες, γεγονός που θα έχει επίπτωση στο να γεμίσουν τα στάδια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κυρία Πρόεδρε,  θα  πάρω τη δευτερολογία μου. 
 Είμαστε υποχρεωμένοι να σχετίσουμε τον αθλητισμό με τους Ολυμπιακούς Αγώνες, διότι δεν προβάλλετε τις προετοιμασίες των αθλητών. Φοβάμαι πολύ ότι δεν υπάρχουν όσοι θα έπρεπε, διότι υπολογίζατε ότι θα φέρετε τη νεολαία στα γήπεδα, στα απλά προπονητήρια που θα γίνονταν σε κάθε χωριό, πράγμα το οποίο δεν κάνατε και είμαστε παραμονές, εννέα μήνες πριν τους Ολυμπιακούς Αγώνες. 
      Μάλιστα δεν χάνετε την ευκαιρία να εκμεταλλευτείτε την κάθε επιτυχία ενός αθλητού, λέτε και είναι επιτυχία του ΠΑΣΟΚ, λέτε και την άρση του βάρους τη μεθόδευσε ο κ. Σημίτης και την υπαγόρευσε και πρέπει να πάρει τα συγχαρητήρια όλη η Κυβέρνηση του ΠΑΣΟΚ! Και βεβαίως εννοώ να φτιάξετε και να φτιάξουμε αθλητές από τα σχολεία, από τα αθλητικά σωματεία, από τα κύτταρα που ακούσατε, και να τους δούμε να φθάνουν μέχρι την κορυφή. 
      Αλλά πάλι δεν χάνετε την ευκαιρία με τις πανάκριβες φιέστες  να καθορίσετε δραστηριότητες έναρξης, όπως  με την Ολυμπιακή φλόγα, προεκλογικά, προκειμένου να εκμεταλλευτείτε ακόμα και αυτό το εγχείρημα των Ολυμπιακών Αγώνων. 
      Πρέπει, κύριε Υπουργέ, να ομολογήσετε ότι χρωστάτε πάρα πολλά δισεκατομμύρια -λένε για είκοσι δισεκατομμύρια- στις ομοσπονδίες. Να μας απαντήσετε σήμερα, για να το ξέρουν και οι παράγοντες του αθλητισμού, αν όντως χρωστάτε χρήματα που δεν τους τα έχετε δώσει, γεγονός που σημαίνει ότι  κρατάτε και δεν θέλετε να τους τα δώσετε, άρα συνειδητά δεν στηρίζετε τον αθλητισμό, είτε ότι δεν έχετε χρήματα, που πάλι πρέπει να το ομολογήσετε. Αλλά σήμερα δεν θα φύγετε από εδώ αν δεν μας ξεκαθαρίσετε: Χρωστάτε χρήματα στις ομοσπονδίες ή όχι; 
      Κλείνοντας θα ήθελα να αφήσω το στίγμα του τρόπου με τον οποίο διαχειρίζεστε τις έκτακτες επιχορηγήσεις. Αυτό το βλέπουμε και στη δική μου την εκλογική περιφέρεια την Αιτωλοακαρνανία όπου ο κάθε Υπουργός ή ο κάθε κυβερνητικός Βουλευτής θέλοντας να κάνει την πολιτική, εγκρίνει επιχορηγήσεις σε αθλητικά σωματεία, αναλόγως με το κομματικό συμφέρον που έχει από το κάθε σωματείο, γεγονός το οποίο στο 2003 είναι απαράδεκτο και δεν τιμά και δεν κολακεύει καθόλου την άποψη που έχετε για τον ελληνικό αθλητισμό, για τις ομοσπονδίες, για τη θέση που έχουν σε όλο αυτό το σχήμα τα ιστορικά σωματεία τα οποία, σας πληροφορώ, δεν έχουν χρήματα να κινηθούν, χρωστούν. Τα ζείτε καθημερινά και πρέπει γι’ αυτό να δώσετε μία απάντηση τόσο σε μας στη Βουλή σήμερα, όσο και σε όλους αυτούς. 
      Ευχαριστώ. 
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Δεικτάκης έχει το λόγο. 
      ΓΕΩΡΓΙΟΣ ΔΕΙΚΤΑΚΗΣ: Κυρία Πρόεδρε, κύριοι συνάδελφοι, αν και δεν έχουμε μπει στο Ολυμπιακό Έτος, η πολιτική εκεχειρία που έχουν επιβάλει στη Βουλή τα κόμματα με την Κυβέρνηση είναι ένα γεγονός. 
      Βεβαίως οι αρχαίοι Έλληνες ήθελαν να αποδείξουν στην τότε σπαρασσόμενη Ελλάδα το όμαιμον και το ομόφυλον της φυλής. Εμείς σήμερα, με την πολιτική εκεχειρία, αποδεικνύουμε ότι υπάρχει ένα υψηλό ήθος, υψηλή δημοκρατική αντίληψη και προσπάθεια να συμμεριστούμε, να συμπαρασταθούμε στο έργο που προσπαθεί να κάνει η Κυβέρνηση, για να πετύχουμε το καλύτερο και να είμαστε όλοι περήφανοι μετά το τέλος των Ολυμπιακών Αγώνων.  
      Κύριε Υπουργέ, θυμάμαι όταν ξεκινήσατε από το Ηράκλειο με επικεφαλής τον κ. Φλωρίδη, να γίνεται αναφορά για το κόστος, κόστος περίπου 850 δισεκατομμυρίων. Τα νούμερα αυτά έχουν φτάσει στο τριπλάσιο ή και τετραπλάσιο. Εκείνο όμως που δεν συζητούμε σήμερα, βέβαια, δεν είναι το κόστος αυτών των έργων, αλλά οι ανισότητες που έχουν προκύψει από τα έργα που εσείς προσπαθείτε να κάνετε στις διάφορες ολυμπιακές πόλεις. Μία από αυτές είναι και το Ηράκλειο. 
      Θα ήθελα να τονίσω εδώ ότι παρά το γεγονός πως το Ηράκλειο είναι μια ολυμπιακή πόλη, δεν υπάρχουν εκεί, κύριε Υπουργέ, στάδια. Συγκριτικά με μια άλλη πόλη, όπως η πόλη των Πατρών, υστερούμε απελπιστικά. Πέντε κλειστά στάδια υπάρχουν, κύριε Υπουργέ, στην Πάτρα και στο Ηράκλειο ούτε ένα. Αυτό είναι μια χαρακτηριστική περίπτωση ανισότητας μεταξύ των πόλεων, οι οποίες μάλιστα είναι ολυμπιακές πόλεις.
      Όλη αυτή η τεράστια προσπάθεια σε σχέση με τις υποδομές θα κριθεί στις λίγες εβδομάδες που θα διαρκέσουν οι Ολυμπιακοί και Παραολυμπιακοί Αγώνες. Δε θα κριθεί μόνο η ικανότητα της Ελλάδας να δημιουργήσει και να τελειώσει τους Ολυμπιακούς, αλλά θα κριθούν παράλληλα τομείς όπως ο πολιτισμός και ο τουρισμός. 
      Βεβαίως αυτό δεν είναι της δικής σας αρμοδιότητας, όμως φοβούμαι ότι η προσπάθεια η οποία γίνεται κινείται σε λάθος κατεύθυνση. Ο πολιτισμός δεν προβάλεται και ο τουρισμός φοβούμαι ότι θα αναπτυχθεί μόνο στις ολυμπιακές πόλεις. Έτσι θα αποτύχουμε και θα χάσουμε τη μοναδική ευκαιρία που έχουμε να προβάλλουμε τον τόπο μας και να επεξεργαστούμε με τον καλύτερο τρόπο αυτούς τους αγώνες, ώστε επενδύοντας να υπάρξει στο μέλλον παραγωγική τοποθέτηση. 
      Και όσον αφορά τον αθλητισμό όμως, κύριε Υπουργέ, σαν άνθρωπος του στίβου –στιβικοί λέγονται αυτοί που προέρχονται από τον αθλητισμό και εσείς, κύριε Υπουργέ, εκεί θητεύσατε, στο ποδόσφαιρο, όπως και εγώ- έχω μια ανησυχία. Χάρηκα βέβαια όταν άκουσα ότι ένα ολυμπιακό αγώνισμα, η σφαιροβολία, θα διεξαχθεί στον τόπο από όπου πρωτοξεκίνησαν οι Ολυμπιακοί Αγώνες. Αυτό το γεγονός με χαροποίησε. 
      Θα ήθελα να μου δώσετε κάποιες απαντήσεις -και θα ζητήσω συγγνώμη γι΄ αυτό, κύριε Υπουργέ- γιατί δύο φορές στο παρελθόν σας έχω απασχολήσει με αυτό το θέμα και δεν πήρα απάντηση. Γιατί αλήθεια αυτόν το χώρο της Ολυμπίας δεν τον εκμεταλλευόμαστε; Γιατί δεν δημιουργούμε την πρότυπη παραδοσιακή Ολυμπιάδα, την οποία σας είχα αναφέρει δύο φορές, παρόντων και των δύο Υπουργών Πολιτισμού και του κ. Πάγκαλου και του κ. Βενιζέλου. Ας δημιουργήσουμε αυτήν την πρότυπη παραδοσιακή Ολυμπιάδα, γιατί όταν μετά θα πέσουν τα φώτα της ράμπας, δηλαδή ένα μήνα μετά τους Ολυμπιακούς Αγώνες, όλα θα έχουν ξεχαστεί, θα έχουν γραφτεί στην ιστορία.
      Δημιουργήστε αυτήν την πρότυπη παραδοσιακή Ολυμπιάδα, αρχικά μόνο μεταξύ των Ελλήνων και των ομογενών -για να τονίσουμε με αυτόν τον τρόπο την αδελφοσύνη των Ελλήνων με τους ομογενείς Έλληνες, που βρίσκονται διάσπαρτοι σε όλον τον κόσμο- σε επίπεδο φοιτητιώσας ή μαθητιώσας νεολαίας, ώστε να δώσουμε έτσι έναν διαφορετικό τόνο σε αυτήν την περιοχή.
      Κύριε Υπουργέ, επίσης θέλω να αναφερθώ στο ποδόσφαιρο, στο οποίο έχετε ευνοήσει ορισμένες ομάδες και έχετε «θάψει» κυριολεκτικά κάποιες άλλες. Έχετε ευνοήσει ομάδες της Βόρειας Ελλάδας. Ο ΟΦΗ, ένα μικρό ιστορικό σωματείο, πνίγεται στα χρέη. Δεν έχετε κάνει καμία προσπάθεια να αντιμετωπίσετε αυτό το χρέος. Ξέρετε πολύ καλά ότι οι μεγαλομέτοχοι έφυγαν πλέον από τον ΟΦΗ, ο οποίος προσπαθεί μόνος του να τα βγάλει πέρα.
      Θέλω, κύριε Υπουργέ, ακόμη να κάνω μια μικρή αναφορά στην Γ΄ Εθνική. Ήδη βρισκόμαστε στη δωδέκατη αγωνιστική και δεν υπάρχει λύση. Τι συμβαίνει άραγε με τις ομάδες οι οποίες καν δεν έχουν κάνει αγώνα; Τι συμβαίνει; Γιατί αλήθεια υπάρχει αυτή η δυσλειτουργία; 
      Κύριε Υπουργέ, θα ήθελα να αναφερθώ ακόμη στα εθνικά στάδια, στα κολυμβητήρια. Θυμάμαι εκείνη την σταλινικού τύπου παράσταση που δόθηκε στο κολυμβητήριο των Μοιρών. Έχει εγκαταλειφθεί. Κύριε Υπουργέ, δεν υπάρχει ένας άνθρωπος να το συντηρεί. Δημιουργούμε αυτά τα στάδια και κλείνουν. Δεν λειτουργούν. 
      Θέλω ακόμη να πω μια κουβέντα για τη βία η οποία αναπτύσσεται στα γήπεδα και νομίζω ότι υπεύθυνη είναι αποκλειστικά η πολιτεία. Λείπουν οι ποινές, κύριε Υπουργέ. Πρέπει επιτέλους να καταλάβουμε ότι αν δεν πληρώσουν κάποιοι δεν συνετίζονται οι υπόλοιποι.
      Ακόμη, υπάρχει έλλειψη αθλητικής παιδείας. Νομίζω ότι το αθλητικό αλφαβητάρι, κύριε Υπουργέ, σε συνεργασία με το Υπουργείο Παιδείας, πρέπει να μπει στα σχολεία. Να δώσουμε άλλη αντίληψη στα παιδιά. Οι δικές μας γενιές έχουν ήδη δηλητηριαστεί. Ας μην δηλητηριάζουμε και τις καινούριες!
      Σας ευχαριστώ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Εργασίας και Κοινωνικών Ασφαλίσεων, Δικαιοσύνης, Μεταφορών και Επικοινωνιών κατέθεσαν σχέδιο νόμου: «Μέτρα αναπτυξιακής και κοινωνικής πολιτικής, αντικειμενικοποίηση του φορολογικού ελέγχου και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο έχει ο Υφυπουργός Πολιτισμού, κ. Λιάνης.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Κυρία Πρόεδρε, κύριοι συνάδελφοι, θα προσπαθήσω να κρατηθώ σε ένα πνεύμα αυτοπειθαρχίας, όπως έπραξε και ο κ. Ορφανός, για τον οποίο τρέφω βαθιά εκτίμηση σε ό,τι αφορά τα αθλητικά θέματα. Δεν την έχω κρύψει ποτέ. Την είχα από την Επιτροπή των Μορφωτικών Υποθέσεων όπου ήμασταν μαζί ένα διάστημα. Άλλωστε με τους περισσότερους από εσάς έχω συνεργαστεί εκεί. Γιατί αν μείνω στην επερώτηση, θα έπρεπε να γίνουν εκρήξεις λόγω αυτών που χρησιμοποιήθηκαν ως επιχειρήματα σε σχέση με το τι συμβαίνει στον ελληνικό αθλητισμό για να αποδείξουμε ότι υπάρχει μια «πορεία προς το άγνωστο». Όσον αφορά αυτά τα «ολοκληρωτικών καθεστώτων», τα «σταλινικού τύπου» που ακούστηκαν πριν ή τις «ρωμαϊκές φιέστες» του κ. Σημίτη θα πω λίγα λόγια αλλά δε θέλω να επεκταθώ. Θα μείνω σε μία στάση αυτοπειθαρχίας σχετικά με τα αθλητικά θέματα. 
      Και ξεκινώ με το σοβαρότερο από όλα. Κύριοι συνάδελφοι, συνιστά βαθιά υποτίμηση όλων των Ελλήνων αθλητών, που είναι αυτήν τη στιγμή όλοι παρατεταγμένοι σε διάταξη μάχης -εξακόσιους πενήντα αθλητές αριθμεί η ελληνική προ-ολυμπιακή ομάδα- η αποσιώπηση των μεγάλων επιτευγμάτων τους τουλάχιστον τη φετινή χρονιά.
      Παρακολούθησα ένα μπαράζ ερωτημάτων που πραγματικά πολλά από αυτά έχουν και βάση, είναι και λογικά, μερικά είναι και αληθινά, που έκρυψαν αυτό το μεγάλο γεγονός το οποίο θα έπρεπε να το λέτε πρώτο από όλα. Γιατί αν λέγατε πρώτο από όλα αυτό το γεγονός, ότι δηλαδή ο ελληνικός αθλητισμός φέτος είχε μια σειρά από τόσο μεγάλες επιτυχίες που τον κατατάσσουν για πρώτη φορά στην ιστορία του δέκατο στον κόσμο, τότε θα μπορούσαμε να δεχθούμε όλα τα άλλα για να  γίνουμε καλύτεροι και να ανέβουμε στην ένατη, στην όγδοη ή στην έβδομη θέση. Δεν είναι, λοιπόν, δίκαιο να αποσιωπάτε αυτά τα κατορθώματα των Ελλήνων αθλητών σε παραμονές Ολυμπιακών Αγώνων.
      Ποια είναι αυτά τα κατορθώματα; Ποιες είναι αυτές οι επιτυχίες; Ελπίζω να μην τις αμφισβητήσετε. 
      Τέταρτη θέση στον κόσμο φέτος οι άνδρες στο πόλο.
      Τρίτη θέση στον κόσμο φέτος οι έφηβοι στο μπάσκετ. 
      Δεύτερη θέση στον κόσμο φέτος η ομάδα του μπέιζμπολ, που για πρώτη φορά ουσιαστικά δημιουργεί τέτοιες προϋποθέσεις στη χώρα.
      Είκοσι ένας Έλληνες αθλητές στα τελικά του Παγκοσμίου Πρωταθλήματος Στίβου στο Παρίσι, δηλαδή είκοσι ένα «πλασαρίσματα», όπως λέμε στους τελικούς, και τέσσερα μετάλλια. 
    Πρώτος ο Ταμπάκος στη γυμναστική στο Παγκόσμιο της Ατλάντα. 
    Προκρίθηκε η ομάδα ποδοσφαίρου μετά από είκοσι τέσσερα χρόνια στους τελικούς του Πανευρωπαϊκού Πρωταθλήματος της Πορτογαλίας, μέσα στις οκτώ δηλαδή ομάδες της Ευρώπης, με μια επική προσπάθεια όπου νίκησε όλες τις αντιπάλους της και παραμένει αήττητη για δέκα περίπου παιχνίδια και θα την δούμε να παίζει με τη φιλοξενούσα το Πανευρωπαϊκό Πρωτάθλημα Πορτογαλία στις 12 Ιουνίου, ένα γεγονός που θα το δουν εκατοντάδες εκατομμύρια τηλεθεατές.
    Πρώτη η ομάδα γυναικών της Γλυφάδας και πρώτη η ομάδα γυναικών της Βουλιαγμένης στο Κύπελλο και στο Πρωτάθλημα Ευρώπης στο πόλο.
      Πάνω από εκατό αθλητές και αθλήτριες ατόμων με αναπηρίες πήραν φέτος διακρίσεις και μετάλλια στους Παραολυμπιακούς όπου συμμετείχαν. Να σας το κάνω πιο απλό: γυμναστική: ένα χρυσό, στίβος: δύο χρυσά, ένα αργυρό, δύο χάλκινα, αντισφαίριση: ένα χρυσό, τοξοβολία: ένα χρυσό, ιστιοπλοΐα: ένα χρυσό, σκοποβολή: ένα χρυσό, επιτραπέζια αντισφαίριση: ένα χάλκινο, κωπηλασία: ένα χάλκινο, καλαθοσφαίριση: ένα χάλκινο, άρση βαρών: δύο αργυρά, μπέιζ μπολ: δεύτερη θέση στο Πανευρωπαϊκό και στο ποδόσφαιρο, όπως σας τα ανέφερα.
      Πού είναι αυτή η εικόνα του χάους που εσείς παρουσιάζετε μέσα στη Βουλή και γιατί αποσιωπάτε αυτά τα γεγονότα; Γιατί δε συμφέρει να δείξουμε ότι ο ελληνικός αθλητισμός είναι σε μια παρατεταμένη άνοιξη, που εγώ πρώτος μέσα στη Βουλή παραδέχθηκα ότι αυτό το γεγονός έχει αρχίσει επί των ημερών της Νέας Δημοκρατίας και είπα ότι τη σκυτάλη την παρέλαβαν ο ένας μετά τον άλλο οι Υπουργοί Αθλητισμού και έχουν προσφέρει όλοι μεγάλο έργο στην πατρίδα, από τον κ. Μεϊμαράκη, την κ. Πετραλιά, στη συνέχεια σε όλους τους δικούς μας, τον κ. Φούρα, τον κ. Φλωρίδη, τον κ. Κουράκη, την ταπεινότητά μου που έχω και την τύχη –ή την ατυχία- να είμαι και ο μακροβιότερος Υφυπουργός Αθλητισμού; Ο κ. Ορφανός δεν φαντάζομαι να χαίρεται πάρα πολύ για το γεγονός ότι συμβαίνει εγώ να είμαι ο μακροβιότερος. Ξέρει πολύ καλά τι σημαίνει αυτό.
      ΠΑΝΑΓΙΩΤΗΣ Ν. ΚΡΗΤΙΚΟΣ: Σας εύχομαι να γίνετε μακροβιότατος!
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Σας ευχαριστώ, κύριε Πρόεδρε. 
      ΠΑΝΑΓΙΩΤΗΣ ΚΡΗΤΙΚΟΣ: Αναβαθμιζόμενος, βέβαια.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Γιατί, λοιπόν, αποσιωπάτε αυτά τα θέματα; Σας λέω και πάλι με δυο λόγια ότι ως προς την υποδομή το 1982 –και παίρνω μια χρονιά που είναι ορόσημο, γιατί από τότε αρχίζει και η δική μας παρατεταμένη θητεία- είκοσι πέντε νομοί της χώρας δεν είχαν ούτε ένα κλειστό γυμναστήριο. Σήμερα υπάρχουν τετρακόσια κλειστά γυμναστήρια στην Ελλάδα! Το 1982 είχαμε δυο κολυμβητήρια και σήμερα έχουμε ενενήντα! Υπήρχε τότε ένα γήπεδο με ελαστικό τάπητα και σήμερα έχουμε ογδόντα πέντε! Η πρώτη χώρα στην Ευρώπη! Για ποια ένδεια μιλάτε, σε ποια –αν θέλετε- «φτώχεια» του ελληνικού αθλητισμού αναφέρεστε; 
      Σπεύδω να απαντήσω ευθύς εξαρχής στα φοβερά θέματα που έθεσε ο κ. Ορφανός και εσείς, γιατί δε θα προλάβω στο τέλος και μετά θα πω αυτά που πρέπει να πω. 
      Στα θέματα που έθεσε ο κ. Ορφανός: ποτέ δεν τέθηκε ζήτημα δανεισμού από ιδιωτικές τράπεζες ούτε υποδείχθηκαν τράπεζες από τη μεριά του Υπουργείου μας. Καμία τράπεζα δεν υποδείξαμε εμείς. Αλλά το δάνειο τέθηκε στη διακριτική ευχέρεια των ομοσπονδιών. Τους είπαμε: Υπάρχει αυτή η κατάσταση, εάν θέλετε να εξοφλήσετε και το τελευταίο σωματείο, σας υποδεικνύουμε αυτό τον τρόπο που εμείς τον έχουμε διερευνήσει και δεν έχει κινδύνους για εσάς σαν άτομα και για τις ομοσπονδίες σας σαν σύνολα και, εάν θέλετε, ακολουθήστε τον. Δεν έγινε κανένας εκβιασμός, κύριε Ορφανέ.
      Δεύτερον για την Επιτροπή Επαγγελματικού Αθλητισμού, η απαγόρευση μεταγραφών ισχύει μόνο για την περίπτωση μη υποβολής πιστοποιητικού φορολογικής και ασφαλιστικής ενημερότητας -άρθρο 93, ν.3057- και όχι για οποιοδήποτε άλλο λόγο. Ο σχετικός έλεγχος έγινε από την Επιτροπή Επαγγελματικού Αθλητισμού και εγκρίθηκαν μεταγραφές σε όσες ΠΑΕ προσκόμισαν αυτά τα πιστοποιητικά.
      Τρίτον, όσοι παράγοντες είχαν κωλύματα –παραδείγματος χάρη, για ποινικά μητρώα- ενημερώθηκαν και αντικαταστάθηκαν –μάλλον για την ακρίβεια εξοβελίστηκαν από το χώρο. Δεν θέλω να αναφερθώ σε ονόματα: Ψωμιάδης, Γούμενος -δεν μπορώ να πω τη λέξη «εξοβελίστηκε» ο κ. Γούμενος αλλά έφυγε και αυτός- Μπέος και άλλοι παράγοντες μικρότερων ΠΑΕ. Οι έλεγχοι για το «πόθεν έσχες» ολοκληρώνονται αυτήν την περίοδο και θα ανακοινωθεί σύντομα το πόρισμα. Ήταν αυτής της περιόδου να γίνουν οι έλεγχοι. Δεν ήταν να γίνουν προγενέστερα.
      Επίσης για τους συνδέσμους φιλάθλων που είναι κορυφαίο θέμα, θα παρακαλούσα, κύριοι συνάδελφοι, να μη γίνεται εύκολη η αντιμετώπιση αυτού του θέματος ούτε να γίνεται σποραδική εκμετάλλευση –που και εμείς την κάναμε παλαιότερα. Ας έλθετε με προτάσεις. Έχετε τεράστια πείρα από τον αθλητισμό –την εκτιμώ- φέρτε τις προτάσεις σας να συγκλίνουμε στο θέμα της βίας, σ’ ένα σκοτεινό λουλούδι που ανθίζει σε όλες τις χώρες αλλά ιδιαίτερα στην Ελλάδα τα τελευταία χρόνια και να μπορέσουμε να διορθώσουμε ακόμα περισσότερο νόμους που είναι καλοί και μπορούν να γίνουν καλύτεροι, ώστε να φέρουμε μια ακόμα καλύτερη κατάσταση στα γήπεδα. 
      Παραδέχομαι ότι στο θέμα αυτό υπάρχει μέγα πρόβλημα. Και εάν πρότεινα εγώ τη διάλυση των συνδέσμων των φιλάθλων, ήταν μια –αν θέλετε- πράγματι αυθόρμητη δήλωσή μου γιατί έχει φθάσει σε τέτοιο σημείο η κατάσταση, όπου βλέπουμε να καίγονται γήπεδα, να καίγονται πόλεις, να κινδυνεύουν ανθρώπινες ζωές. Προκειμένου να κινδυνέψει μια ανθρώπινη ζωή, η πρότασή μου είναι να κλείσουν όλοι οι σύνδεσμοι των φιλάθλων! Εάν πραγματικά συγκλίνετε σε μια τέτοια άποψη, ελάτε στη Βουλή να την υποστηρίξετε. Εάν δεν συγκλίνετε, πείτε τις απόψεις σας. Δεν μπορεί να με μέμφεστε γιατί προσπαθώ να περιφρουρήσω μια κατάσταση σε κάποια πράγματα με ακραίο έστω τρόπο.
      Για τα ονομαστικά εισιτήρια που είπατε για να εφαρμοστούν, απαιτούν υποδομές οι οποίες δημιουργούνται ήδη και μια απ’ αυτές είναι και το θέμα της τηλεόρασης για  το οποίο έχουν βγει υπουργικές αποφάσεις. Οι υπουργικές αποφάσεις που έχουν εκδοθεί είναι για τα άρθρα 41β΄, 41ε΄ και 41στ΄. Αυτές όλες έχουν τελειώσει. Εκκρεμεί η απόφαση για τα ονομαστικά εισιτήρια ενώ σε σχέση με το άρθρο 41ζ΄ γίνεται έλεγχος των κανονισμών των ομοσπονδιών αυτή την περίοδο από τη Γενική Γραμματεία Αθλητισμού.
      Έρχομαι σε ένα ακόμα θέμα.  Με την κ. Πετραλιά –και το λέω αυτό με πολλή ειλικρίνεια, γιατί έχουμε μια συνοδοιπορία στα αθλητικά ζητήματα περίπου μια εικοσαετία- με καταπλήσσει. Διάβασε τι έγραψαν «ΤΑ ΝΕΑ» την πρώτη ημέρα, αλλά την ολοσέλιδη απάντηση τη δική μου δεν την αναφέρει όπου όλα όσα αναφέρθηκαν, αντιμετωπίστηκαν με τον τρόπο που θα σας πω σε λίγο εδώ. 
      Και δεν ξέρω πού ανήκει ο κ. Βασιλακόπουλος, στο παλιό ή στο νέο ΠΑΣΟΚ. Όπου και αν ανήκει, γνωρίζω ένα μόνο πράγμα που αυτό με ενδιαφέρει πιο πολύ: ότι ο κ. Βασιλακόπουλος από την αρχή είχε ταχθεί εναντίον των Ολυμπιακών Αγώνων. Είναι άποψή του, τη σέβομαι, αλλά η χώρα έχει εθνικό κεκτημένο τους Ολυμπιακούς, τους οργανώνει και με τη βοήθεια τη δική σας θα τους οργανώσουμε άριστα. Δεν μπορώ να σας παρακολουθώ σ’ αυτό το ρεσιτάλ υποκρισίας, να λέτε ότι η χώρα θα κάνει κακούς Ολυμπιακούς Αγώνες. Αν πράγματι πιστεύετε ότι κάποτε θα γίνετε κυβέρνηση –που εγώ δεν το πιστεύω- αυτό δεν σας ωφελεί. Μπορεί να λέτε εννέα μήνες πριν από τους αγώνες ότι η Ελλάδα δε θα κάνει καλούς Ολυμπιακούς Αγώνες; Τι θα κάνει η Ελλάδα; Η Ελλάδα έκανε το καλύτερο παγκόσμιο πρωτάθλημα το 1997 και άνετα θα κάνει πολύ καλούς Ολυμπιακούς. 
      Λυπάμαι που η κ. Πετραλιά αναφέρθηκε στην περίπτωση του κ. Γκατσιούδη. Ένας αθλητής τέτοιου βεληνεκούς που είχε ένα τόσο σοβαρό τραυματισμό. Μια πρώην Υφυπουργός και ίσως φιλοδοξούσα να ξαναέλθει σε κάποιο αντίστοιχο χώρο θα έπρεπε να γνωρίζει ότι η πολιτεία στάθηκε στο πλευρό του Γκατσιούδη με τρόπο μοναδικό που δεν θέλω να τον πω στη Βουλή, γιατί ο τραυματισμός ήταν τόσο σοβαρός που απαιτούσε σημαντικά μέτρα από τη μεριά μας. Να προσέχουμε τους αθλητές πολύ περισσότερο από τις δηλώσεις τους.
      Έρχομαι τώρα να πω και μερικά άλλα πράγματα. Μας κατηγορείτε για κομματικές φιέστες. Το είπατε και σεις, κύριε Σαλμά. Δεν το είπε ο κ. Ορφανός, το απέφυγε καίτοι το λέει πολύ καθαρά η επερώτηση μ’ έναν τρόπο πάρα πολύ άγαρμπο και επιεικώς απαράδεκτο. 
      «Ελάχιστους μήνες πριν από τους Ολυμπιακούς Αγώνες, ο κ.Σημίτης και η Κυβέρνησή του αναλώνονται σε κομματικές πανάκριβες φιέστες με εξόφθαλμα κομματικούς στόχους». Με συγχωρείτε πάρα πολύ. Εγώ ξέρω ότι σαν Υφυπουργός Αθλητισμού κάλεσα στο γραφείο μου όλους τους προηγούμενους συναδέλφους μου και όλα τα κόμματα και φτιάξαμε μια επιτροπή η οποία λέγεται «Όλοι οι Έλληνες μαζί στους Ολυμπιακούς Αγώνες του 2004». Προς τιμήν τους σε αυτή την Επιτροπή πήραν μέρος ο κ. Ορφανός, η κ. Πετραλιά, ο κ. Φούρας, ο κ. Φασούλας, η κ. Ξηροτύρη από το Συνασπισμό, ο κ. Δημαράς από το ΔΗ.Κ.ΚΙ., ο κ. Αντώνης Σαμαράς και η κ. Βούλα Πατουλίδου. Με αυτήν την επιτροπή εξορμήσαμε σε όλες τις επαρχιακές πόλεις και αυτές είναι οι κομματικές φιέστες. Για ποια κομματική φιέστα μιλάτε;  Δηλαδή για το γεγονός ότι στα εγκαίνια του Αγίου Κοσμά παρέστη ο Πρωθυπουργός; Δεν πρέπει να είναι παρών ο Πρωθυπουργός στα εγκαίνια του μεγαλύτερου αθλητικού κέντρου της Ευρώπης; Δεν πρέπει να είναι παρών ο Πρωθυπουργός στα εγκαίνια της Νίκαιας όπου συμβαίνει να είναι και μερικοί αρσιβαρίστες που θα ζήσουν εκεί  όλη τους τη ζωή; Και τολμάει και λέει κάποιος προ ολίγου «τι γίνεται με την άρση βαρών»; 
      Και εγώ σας ρωτώ, λοιπόν: Τι γίνεται με την άρση βαρών; Να σας πω εγώ τι γίνεται με την άρση βαρών. Όταν ανέλαβα το Υφυπουργείο, η άρση βαρών είχε επιχορήγηση 25 εκατομμύρια το χρόνο, κύριοι συνάδελφοι. Και αυτή η επιχορήγηση έγινε από τη μεριά μου 500 εκατομμύρια το χρόνο. Τα αποτελέσματα αυτά που είδατε δεν είναι αποτελέσματα μόνο της μεγάλης κλάσης των αθλητών, του σθένους του Πύρρου Δήμα ούτε είναι αποτελέσματα μιας απλής διαδικασίας. Ήταν τρομακτικός κόπος και μόχθος. Με αυτούς τους αθλητές δούλεψα πάρα πολλά χρόνια. Και όχι μόνο δούλεψα στα γήπεδα, αλλά πήγαινα στην Κω, έκανα Πάσχα μαζί τους, τους ξεναγούσα σε εκδρομές στο Σούνιο να γνωρίσουν πράγματα από την Ελλάδα, να μιλήσουν με Έλληνες σημαντικούς και να πάρουν μέσα στην ψυχή τους μοναδικά ψυχικά αποθέματα και ήλθαν τα αποτελέσματα της άρσης βαρών. Η dream team δεν έγινε τυχαία. Είναι μια πολύ συγκεκριμένη δουλειά που έγινε απ’ αυτή την Κυβέρνηση. Να είστε, λοιπόν, πιο προσεκτικοί στους χαρακτηρισμούς. Και όταν κάποιοι αθλητές έχουν την κακή τους ώρα, να τους στηρίζετε. Οι αθλητές θέλουν στήριξη και μόνο. Δεν μπορεί να υπάρχουν μομφές για Ολυμπιονίκες σ’ αυτή τη χώρα, γιατί υπήρξαν και μομφές. Γιατί δε σήκωσε ο Πύρρος Δήμας; Για πάτε να δείτε αν είναι τραυματισμένος ο Καχιασβίλι, με τέσσερις πόντους πλάτος στο ένα πόδι του η θλάση και πέντε πόντους μήκος; Και τολμάμε και τους προσβάλλουμε; Αμφισβητήσεις σε τρεις Ολυμπιονίκες; Δεν έχει ξαναγίνει σε καμία χώρα του κόσμου αυτό. Έπρεπε να είμαστε πιο προσεκτικοί. 
      Θα αφήσω εδώ για τα Πρακτικά όλες τις εξορμήσεις που με αυτήν την υπερκομματική επιτροπή κάναμε σε όλη την Ελλάδα για να καταλάβετε ποιες είναι οι αντιλήψεις από τις οποίες εμφορούμεθα και ποια είναι τα ιδανικά στα οποία πιστεύουμε.
      Έπειτα θα ήθελα να πω και κάτι ακόμα. Εγώ δεν είδα τον Πρωθυπουργό της χώρας να είναι πουθενά που να θεωρείται η παρουσία του ως μη φυσιολογική και παρακαλώ να μου πείτε αν το έχετε δει εσείς. Ούτε είδα να εκμεταλλεύεται τις δάφνες των αθλητών ποτέ. Πάντα σεμνός, πάντα προσεκτικός, «Ολυμπιάδα του μέτρου και του ανθρώπου» είναι το σύνθημά του. Δεν είδα ούτε μία δήλωση που να είναι πέρα από τα όρια ούτε καν ένα τηλεγράφημα που να θίγει κάτι, πλην του μέτρου.
      Πού τα είδατε αυτά τα «σταλινικά» της Ανατολικής Γερμανίας; Αυτή η προσβολή που είναι βαρύτατη για τον Πρωθυπουργό, είναι και για μένα μικρότερη, αλλά και εγώ δεν έχω δει να εκμεταλλεύομαι αυτές τις επιτυχίες, παρά μόνο στις ατυχίες των αθλητών έρχομαι συνεπίκουρος και με δηλώσεις μου στηρίζω τις ομάδες και τους αθλητές, γιατί οι αθλητές έχουν ανάγκη από εμάς τη δύσκολη ώρα, την ώρα της αποτυχίας.
      Για του λόγου το αληθές –και αυτό θα το καταθέσω στα Πρακτικά- όταν σπιλώθηκε ο μεγαλύτερος Έλληνας αθλητής στο στίβο, ο Κώστας Κεντέρης, δεν είδα πάρα πολλούς πολιτικούς να κάνουν τότε δηλώσεις, παρά είδα πολλά δημοσιεύματα να αναπαράγονται στον ελληνικό Τύπο, με άθλιο τρόπο. Ο «Αδιαφανής Άδωνις»! Ώστε, λοιπόν, ο αθλητής που χάρισε τις μεγαλύτερες επιτυχίες απ’ όλους στην Ελλάδα, τις μεγαλύτερες συγκινήσεις, όταν υψώθηκε η σημαία στο Σίδνεϋ και ήμασταν υπερήφανοι όλοι, είναι «αδιαφανής Άδωνις»; 
      Εγώ, λοιπόν, θυμάμαι τότε ότι είπα στη ΔΟΕ κάποια πράγματα και έχει σημασία το πού τα είπα. Είπα, λοιπόν, ότι είναι ψευδές ότι τα ελληνικά μέσα ενημέρωσης άσκησαν ποτέ κριτική στον Κεντέρη ότι ήταν ντοπαρισμένος, ότι είναι ψευδές ότι ο Κεντέρης ήταν άγνωστος πριν από τους Ολυμπιακούς Αγώνες του Σίδνεϋ, ότι είναι ψευδές ότι ο Κεντέρης αποδοκιμάστηκε με σφυρίγματα στο Ευρωπαϊκό Πρωτάθλημα του Μονάχου. Αυτά γράφονταν και κανένας δε βγήκε να τα διαψεύσει. 
      Είπα, επίσης, ότι είναι ψευδές ότι ο Κεντέρης παίρνει μέρος μόνο σε αγώνες όπου υπάρχουν μεγάλα χρηματικά έπαθλα. Τι ντροπή είναι αυτή! Αυτός είναι ένας αθλητής υπόδειγμα! Είναι όμως αληθές ότι ο Κεντέρης πέρασε από τέσσερις ελέγχους αντιντόπιγκ και δεν βρέθηκε ποτέ ντοπαρισμένος. Αυτή είναι η αλήθεια. Όμως, δεν είδα κανέναν να βγαίνει να υπερασπίζεται αυτό το μεγάλο Ολυμπιονίκη. Υπήρχε μόνο μομφή και αμφιβολία.
     Είναι αληθές επίσης ότι ο Κεντέρης δε γυμνάζεται, όπως πολλοί άλλοι αθλητές μόνο στην Ελλάδα αλλά και σε πολλά άλλα μέρη του εξωτερικού. Είναι σύνηθες φαινόμενο και δεν το θεωρώ ύποπτο ούτε θα υποπτευθώ το Σαμπάνη και τον Τζελίλη, γιατί δεν σήκωσαν αυτήν τη στιγμή στο Παγκόσμιο Πρωτάθλημα. Ο Ιακώβου έκρινε ότι δεν πρέπει να σηκώσουν. Τον Ιακώβου τον αμφισβητούμε τώρα στην Ελλάδα; Δεν είναι ο σοφός; Δεν είναι ο «κάτσε κάτω από την μπάρα»; Δεν είναι ο προπονητής των τρις Ολυμπιονικών; Αμφισβητημένος και αυτός;
     Όσον αφορά στα οικονομικά που είναι το μέγα θέμα, επειδή ο κ. Σαλμάς είπε ότι αν δεν απαντήσω πριν φύγω από εδώ, τότε είμαι όμηρος ή αιχμάλωτος, θέλω να απαντήσω λέγοντας τα εξής πολύ απλά πράγματα. Μάλιστα, στα οικονομικά υπάρχει πρόβλημα στη Γενική Γραμματεία Αθλητισμού το οποίο θέλω με δύο λόγια να σας το περιγράψω. Η Γενική Γραμματεία Αθλητισμού είναι ένας χώρος, κύριοι συνάδελφοι, που είναι ο «απολεσθείς παράδεισος» και την πρώτη μεγάλη ευθύνη για τον απολεσθέντα παράδεισο την έχετε εσείς στην Αξιωματική Αντιπολίτευση, όταν απ’ αυτόν το χώρο επί Παλαιοκρασσά αφαιρέσατε 15% από τα έσοδα του ΟΠΑΠ, ήτοι δέκα πέντε με είκοσι δισεκατομμύρια το χρόνο και δεν έγινε τίποτα, δεν «άνοιξε μύτη».
     Σας λέω, λοιπόν, αυτό που έγινε. Αρνηθείτε το αν μπορείτε. Το αφαίρεσε ο κ. Παλαιοκρασσάς. Στη συνέχεια, παραδέχομαι ότι τώρα πια που όλα τα έσοδα του ΟΠΑΠ πηγαίνουν στο κράτος και κατά τη γνώμη μου αυτό έχει μία σοβαρή πλευρά που μπορεί να τη σκεφθεί κανένας λογικά και να θυσιάσει ενδεχομένως τα του αθλητισμού, προκειμένου να γίνουν –και γίνονται- σημαντικά πράγματα απ’ αυτά τα κονδύλια, θα σας πω ότι το κονδύλι του αθλητισμού είναι πενήντα δισεκατομμύρια σταθερό επί τέσσερα χρόνια. Δεν είναι ένα κονδύλι, το οποίο μπορεί να επαρκέσει σε μία περίοδο που μόνο, όπως είπατε και εσείς, οι έκτακτες επιχορηγήσεις ήταν οκτώ εκατομμύρια ευρώ αλλά εγώ θα σας πω πού είναι αυτές, δηλαδή πού δόθηκαν τα έξι, επτά ή οκτώ εκατομμύρια.
     Λέω, λοιπόν, αφού θέλετε μία απάντηση, ότι θα μπορούσαμε να συζητήσουμε πώς ξανά ο αθλητισμός θα μπορεί να έχει κάποια στιγμή αυτά που είχε, γιατί τα πενήντα δισεκατομμύρια δεν επαρκούν σε προ ολυμπιακή περίοδο, όταν υπάρχει ένας νέος χώρος που λέγεται Γενική Γραμματεία Ολυμπιακών Αγώνων και τη χρεώνεται η Γενική Γραμματεία Αθλητισμού, όταν προσετέθη η ολυμπιακή και η παραολυμπιακή προετοιμασία, όταν προσετέθη η Οργανωτική Επιτροπή των Μεσογειακών Αγώνων, όταν αυξήθηκε ο αναπτυξιακός συμβατικός αθλητισμός και όταν οι επιχορηγήσεις των σωματείων παντού λόγω Ολυμπιακών Αγώνων είναι μεγαλύτερες. Γι’ αυτούς τους λόγους, τα χρήματα αυτά δεν επαρκούν.
     Εγώ όμως επειδή θέλω να είμαι απέναντί σας πάρα πολύ σαφής, σας λέω πού πήγαν τα φετινά τουλάχιστον –γιατί γι’ αυτά θα λογοδοτήσω κάποια στιγμή και στον ελληνικό λαό και στην Κυβέρνηση και σε εσάς και στο σύνολο της Βουλής- ότι δηλαδή ο ειδικός λογαριασμός που είναι τα μόνα έσοδα του Υπουργείου Αθλητισμού, ήταν για φέτος εκατόν σαράντα έξι εκατομμύρια ευρώ. 
     Κύριε Σαλμά, σας παρακαλώ να το ακούσετε, γιατί εσείς είστε καλόπιστος και θα τα αναπαράγετε πολύ σωστά.
      Οι ομοσπονδίες πήραν 35,5 εκατομμύρια, ήτοι το 100% της ολυμπιακής προετοιμασίας –και δεν τολμάει κανένας να τους πει ότι δεν έγινε αυτό- και το 80% της τακτικής τους. Μένει ένα υπόλοιπο 20% των τακτικών επιχορηγήσεων, που δεν είναι ασύνηθες φαινόμενο στη Γραμματεία. Υπάρχει χρονιά που εξοφλήθηκαν οι τακτικές επιχορηγήσεις των ομοσπονδιών τον επόμενο Σεπτέμβριο. Εγώ δήλωσα ότι θα εξοφληθούν το Γενάρη. 
      Προς τι αυτός ο ορυμαγδός στη χώρα; Είναι χρονιά Ολυμπιακών Αγώνων και θα τους ξοφλήσουμε το Γενάρη, αφού δε θέλουν να δανειοδοτηθούν. Δεν υπάρχει περίπτωση να μην πάρουν τα χρήματά τους ούτε και το τελευταίο σωματείο που τα έχει ανάγκη. Δεν θα υπάρξει αθλητής ή προπονητής απλήρωτος μέχρι το τέλος Δεκεμβρίου, γιατί αυτοί θα τα πάρουν πρώτοι και δικαιούνται να τα πάρουν πρώτοι. 
      Στις ομοσπονδίες, λοιπόν, δόθηκαν 35 εκατομμύρια ευρώ. Στα γυμναστήρια 28 εκατομμύρια ευρώ. Ολυμπιακή προετοιμασία, ευρωπαϊκή προεδρία, το πρόγραμμα που ανέφερα πριν, «Όλοι οι Έλληνες μαζί», 3 εκατομμύρια ευρώ. Τακτικές σωματείων 11 εκατομμύρια ευρώ. Υπάλληλοι Γενικής Γραμματείας Αθλητισμού, μισθοδοσίες, επιτροπές, 10 εκατομμύρια ευρώ. Λειτουργικά Γενικής Γραμματείας –είμαστε πολυδάπανοι, γιατί έχουμε εκείνο το κτήριο στην Κηφισίας, ενώ παλιότερα ήταν αλλού- 8 εκατομμύρια ευρώ. Έκτακτες παλιές μέχρι το 2002, βλέπω ότι αυτές τις αποσιωπάτε όλοι, 14 εκατομμύρια ευρώ, έκτακτες δικές μας, όπως πολύ σωστά είπε ο κ. Ορφανός, 8 εκατομμύρια ευρώ. 
      ΓΕΩΡΓΙΟΣ ΟΡΦΑΝΟΣ: Εσείς τις ονοματίσατε στην ανακοίνωση.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Θέλω να σας πω ότι από τα 8 εκατομμύρια ευρώ αυτών των εκτάκτων, τα 6 εκατομμύρια είναι για Ολυμπιονίκες, για πρωταθλητές, για νοσήλια, για ολυμπιακή προετοιμασία στο εξωτερικό και για πριμ καθυστερημένα. Άρα, δεν είναι έκτακτες, κύριε Ορφανέ, παρά μόνο ένα μικρό ποσό απ’ αυτές. Εγώ βέβαια τις ονόμασα έκτακτες, γιατί έκτακτα δόθηκαν αυτά. Δεν τα έδωσαν οι ομοσπονδίες. Για αναρωτηθείτε γιατί δεν τα έδωσαν. 
      Ολοκληρώνω, λοιπόν, λέγοντας τα εξής: Δήμοι και λοιποί φορείς 3 εκατομμύρια ευρώ, ομοσπονδίες και οι διοργανώσεις τους 3 εκατομμύρια ευρώ, έκτακτες σωματείων και λειτουργικά 2 εκατομμύρια ευρώ, όπως σας είπα. Το σύνολο είναι 129 εκατομμύρια ευρώ. Υπολείπονται 17 εκατομμύρια ευρώ μέχρι το τέλος του χρόνου. Αυτά είναι τα χρήματά μας. Αν εσείς θεωρείτε ότι υπάρχει κακοδιαχείριση, ελέγξτε τα.
      Μου είπατε αν έγιναν ποτέ έλεγχοι. Σας απαντώ ευθέως πού έγιναν έλεγχοι, από το Ελεγκτικό Συμβούλιο κιόλας: Παναθηναϊκός Αθλητικός Όμιλος, Ελληνική Ομοσπονδία Παγοδρομιών, Ελληνική Ομοσπονδία Καράτε, Παμπελοποννησιακό Αθλητικό Κέντρο. Από Γυμναστήρια είναι: Εθνικό Αθλητικό Πατρών, Γυμναστικός Σύλλογος «Απόλλων» Σμύρνης, Εθνικός Όμιλος Φιλάθλων Πειραιώς-Φαλήρου, Ελληνική Ποδοσφαιρική Ομοσπονδία, σημαντικό, Σύλλογος Ελλήνων Ολυμπιονικών, πολύ σημαντικό, Ελληνική Ομοσπονδία Παγοδρομιών, δεκατέσσερα αθλητικά σωματεία της Ε.Ο. Παγοδρομιών για άλλους λόγους, Ελληνική Ομοσπονδία Τάε-Κβο-Ντο, Ελληνική Ομοσπονδία Πυγμαχίας, Ελληνική Ομοσπονδία Φιλάθλων Πάλης. Σε εξέλιξη βρίσκονται οι έλεγχοι στις εξής ομοσπονδίες: ΣΕΓΑΣ, η σημαντικότερη απ’ όλες, Ελληνική Ομοσπονδία Χειροσφαίρισης, Ελληνική Ομοσπονδία Τζούντο, Σύνδεσμοι Διαιτητών Ποδοσφαίρου. 
      Γιατί λέτε ότι δεν κάνουμε ελέγχους; Απ’ αυτούς θα σας δώσω τα στοιχεία, όταν θέλετε. Έχουν βρεθεί κάποιες ουσιαστικές παρατυπίες και ατασθαλίες σε δύο ομοσπονδίες. Οι άλλες δεν έχουν προβλήματα. Θα τα πάρω πολύ καθαρογραμμένα από την Επιτροπή και θα σας τα παραδώσω όποτε θέλετε, κύριοι συνάδελφοι. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα τα καταθέσετε, έτσι δεν είναι;
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Έχω τα στοιχεία των αθλητών για σας και όποτε θέλετε μπορείτε να δείτε αυτό που σας είπα, τα έκτακτα πριμ, τις έκτακτες προετοιμασίες στο εξωτερικό και τις περιπτώσεις που έχουν πάρει χρήματα για νοσήλια. Είναι εδώ τα σχετικά με τα νοσήλια. Θα τα καταθέσω στα Πρακτικά. 
      Βεβαίως, κύριε Κεφαλογιάννη, θα τα καταθέσω για σας, που ξέρω ότι εργάζεσθε πυρετωδώς πάντοτε και αποδίδετε και δικαιοσύνη πλην της τελευταίας φοράς του γηπέδου Καραϊσκάκη, που «την κάνατε γυριστή», όπως λέει ο λαός, γιατί μια φορά που σας έπιασα κι εγώ να κάνετε ένα μεγάλο λάθος, δεν το παραδεχθήκατε. 
      Μας ζητήσατε να σας δώσουμε την απόδειξη ότι έχει καταθέσει ο Ολυμπιακός στο στάδιο Καραϊσκάκη τις ρήτρες. Εμείς τις καταθέσαμε αυτές τις αποδείξεις, αλλά μαζί με αυτές και ένα σχέδιο που εκδίδει ο κ. Θωμάς Στάμου και η Γενική Γραμματεία Αθλητισμού όπου υποδεικνύουμε στα σωματεία, πώς να τα συντάξουν. Αυτό ήταν λευκό. Εσείς παρουσιάζετε αυτό το λευκό σχέδιο σαν να μην έχει καταθέσει ο Ολυμπιακός τις ρήτρες των 2,5 εκατομμυρίων ευρώ. Αφού μετά το είδατε, γιατί δεν παραδεχθήκατε ότι ήταν λάθος; Δεν είστε συνηθισμένος να κάνετε τέτοια σφάλματα κι εγώ θέλω να είστε όπως κι εγώ απέναντί σας, πάντα δίκαιος, γιατί ξέρω πόσο έχετε δουλέψει και στην επιτροπή και αλλού για το καλό του ελληνικού αθλητισμού.
      Έρχομαι, λοιπόν, στην κατάσταση των γηπέδων. Την παρουσιάσατε τραγική. Θα σας πω κάτι. Ήταν τραγική η κατάσταση και σε ένα βαθμό παραμένει, αλλά είμαστε η πρώτη Κυβέρνηση που πάει να λύσει το γηπεδικό.
      Εδώ και πενήντα χρόνια πράγματι –το παραδέχομαι- έχουμε άθλια γήπεδα ποδοσφαίρου, ενώ έχουμε καταπληκτικά γήπεδα μπάσκετ. Σας αφήνω να σκεφθείτε, γιατί έγινε αυτό. Η επιτυχία του 1987 είχε φέρει έναν άνεμο στη χώρα, όπου και τα γήπεδα -τα κλειστά όταν δίνονταν- δεν είχαν καν χάντμπωλ μέσα. Το παραδέχομαι. Συνέβη και αυτό. 
      Αλλά τώρα όμως ακούστε ποια γήπεδα ποδοσφαίρου γίνονται, γιατί λέτε ότι δεν γίνεται τίποτα. Για το Καραϊσκάκη τα ξέρετε πάρα πολύ καλά. Στο γήπεδο του Παναθηναϊκού, μέχρι να κλείσει το θέμα του γηπεδικού, που με ρώτησε η κυρία Πετραλιά, η Γενική Γραμματεία Αθλητισμού χρηματοδοτεί την κατασκευή δύο στεγάστρων, τη διόρθωση των εισόδων των συστημάτων ελέγχου των θεατών, τα δημοσιογραφικά και πληρώνουμε γι’ αυτά ένα ποσό που φθάνει το ένα δισεκατομμύριο και κάτι. Το αντίστοιχο ποσό πήρε και η ΑΕΚ για να έχει το όφελός της, όταν θα δημιουργήσει το γήπεδό της. Εμείς τη βοηθήσαμε την ΑΕΚ να γκρεμίσει και να ξεκινήσει. Δεν τη βοήθησε άλλος. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Παρακαλώ, κυρία Πρόεδρε, δώστε μου δύο λεπτά.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Βεβαίως, κύριε Υφυπουργέ.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ευχαριστώ πάρα πολύ.
      Στον Πανιώνιο, επειδή είναι μία ομάδα που πήγε στην Ευρώπη, κάνουμε παρεμβάσεις τις οποίες πληρώνει τώρα ο Πανιώνιος, αλλά μόλις έχουμε λεφτά έχουμε συμφωνήσει να του δώσουμε επτακόσια εκατομμύρια. Στον Άρη και στον ΠΑΟΚ ανακαινίζονται τα γήπεδα με δύο δισεκατομμύρια. Το Καυτατζόγλειο γίνεται το μεγαλύτερο και ωραιότερο στάδιο της χώρας.
      Και έχουμε και ένα Ολυμπιακό στάδιο, κύριοι συνάδελφοι, που θα κοστίσει εκατό δισεκατομμύρια και κανείς δεν θέλει να πάει. Και δεν ακούμε μία φωνή από σας που να υποδεικνύει τι πρέπει να γίνει μ’ αυτό το φοβερό, το συμβολικό, το μέγα έργο, όπου θα υπάρχει και το έργο του Καλατράβα, σημείο αναφοράς των νεότερων Ολυμπιακών Αγώνων. Παρακαλώ τα σωματεία να πάνε να παίξουν και λένε ότι δεν θέλουν. 
      Ξέρετε γιατί δεν θέλουν τα σωματεία; Γιατί τους αρέσει να παίζουν σε κλούβες, ώστε να έχουμε ατμόσφαιρα στο γήπεδο και διά της ατμοσφαίρας να ασκείται πίεση στον αντίπαλο. Και δεν θέλουν να παίζουν στο καλύτερο στάδιο της Ευρώπης. Θα λογοδοτήσουμε εμείς γι’ αυτό που το κατασκευάζουμε ή αυτοί που δεν το χρησιμοποιούν; 
      Υποδομές προολυμπιακές. Αυτά που είπε η κ. Πετραλιά για τον Άγιο Κοσμά τα δέχομαι και εγώ, δηλαδή ότι έχει προβλήματα. Παράλληλα το εστιατόριο δε λειτουργεί. Αλλά γιατί δε λειτουργεί το εστιατόριο; Αναρωτήθηκε κανείς; Ούτε η κ. Πετραλιά αναρωτήθηκε. Γιατί θέλουμε να κάνουμε διαγωνισμό. Εκεί ερίζουν οι πάντες για να το πάρουν έτσι. Από αυτούς που νέμονται τη νυχτερινή Αθήνα (και που δεν τα έχουμε δώσει εμείς αυτά) μέχρι τους συγκεκριμένους που είναι στον ίδιο χώρο του Αγίου Κοσμά που θέλουν αυτό το «φιλέτο», όπως το λένε όλοι. 
      Εμείς δε θέλουμε να το δώσουμε το «φιλέτο». Θέλουμε να κάνουμε διαγωνισμό. Αυτή είναι η αιτία που δε λειτουργεί το εστιατόριο του Αγίου Κοσμά. Τον προκηρύσσουμε, λοιπόν, το διαγωνισμό Αλλά δεν ισχύει αυτό που είπε η κ. Πετραλιά ότι δεν έχουν να φάνε ένα αυγό τα παιδιά. Μα τι λέτε; Κάνουμε τον υψηλότερο αθλητισμό στην Ευρώπη και σας το λέω ευθέως ότι κάνουμε περισσότερο αθλητισμό απ’ όσο αντέχει η χώρα. Για να το πούμε αληθινά, κάνουμε αθλητισμό Ηνωμένων Πολιτειών, ενώ είμαστε δέκα εκατομμύρια κάτοικοι. Αυτή είναι η πραγματικότητα στο σημερινό αθλητισμό. Όχι ότι δεν έχουν να φάνε ένα αυγό οι αθλητές. Ελάτε να σας δείξω εγώ τα χρυσά αυγά που έχουν πάρει οι αθλητές. Και δεν τους μέμφομαι γι’ αυτό. Το αξίζουν.
      Μη μου λέτε τώρα για τα προολυμπιακά κέντρα ότι δεν λειτουργούν, ότι δεν υπάρχουν. Στον Άγιο Κοσμά υπάρχουν μοναδικά έργα για ποδόσφαιρο, έργα για στίβο, αίθουσα τριάθλου, κλειστό προπονητήριο στίβου, κλειστό πολλαπλό προπονητήριο, κλειστό προπονητήριο γυμναστικής. Όλα λειτουργούν. Συνολικό κόστος 29.810.000 ευρώ.
      Πάω παραπέρα, στην Παιανία. Παιανία συνολικό κόστος 15.480.000 ευρώ. Γυμναστήριο πλήρους στίβου, γυμναστήριο βόλεϊ. Λειτουργούν όλα. Πώς τα έχετε δει εσείς ότι δε λειτουργούν;
      Προχωρώ στον Άλιμο. Συνολικό κόστος 890.000 ευρώ. Ολοκληρώθηκε και χρησιμοποιείται ο κλειστός χώρος προετοιμασίας για ξιφασκία, κλειστό γυμναστήριο βυζαντινού ομίλου και άλλα.
       Θεσσαλονίκη, που είναι και η πατρίδα σας, κύριε Ορφανέ. Έργα για το στίβο. Αναβαθμίστηκε το στάδιο του Δήμου Νεάπολης με ηλεκτροφωτισμό, αποδυτήρια, κλινική, ένα από τα λίγα γήπεδα που έχει κλινική στην Ελλάδα και εξοπλισμούς. Αναβαθμίστηκε το στάδιο των Αμπελοκήπων, το στάδιο της Καλαμαριάς, δημιουργήθηκε το γήπεδο ρίψεων στην Πολίχνη. Υπάρχει μία κοσμογονία που δεν έχει τελειώσει. Αλλά μη μου λέτε ότι δεν λειτουργούν, μη μου λέτε ότι δεν υπάρχουν.
      ΜΟΣΧΟΣ ΓΙΚΟΝΟΓΛΟΥ: Κύριε Υφυπουργέ, διαπιστώνω ότι τα πάντα είναι στην Αθήνα και στη Θεσσαλονίκη. Στην Καστοριά, στα Γρεβενά τίποτα.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Θα απαντήσω και σ’ αυτό.
      Αυτό που λέει ο κ. Γικόνογλου είναι ένα ενδιαφέρον ερώτημα για να κλείσω την πρωτολογία μου. Αυτός ο μέγας μύθος ότι τα πάντα τα παίρνει η αδηφάγος Αθήνα και τίποτα η καημένη ελληνική περιφέρεια, θέλετε να πούμε –και το ξέρετε πολύ καλά-  γιατί είναι μύθος; 
      Ακούστε, κύριοι συνάδελφοι, γιατί αυτό είναι μύθος. Το συνολικό κόστος των Ολυμπιακών Αγώνων μετρημένο με τη «μεζούρα Σημίτη» στις ΔΕΣΟΠ είναι 1,5 τρισεκατομμύριο δραχμές.
      Ό,τι ξοδέψουμε παραπάνω, έχει δοθεί ρητή εντολή να κοπεί από άλλο ολυμπιακό έργο. Ενάμισι τρισεκατομμύριο δραχμές θα είναι το συνολικό κόστος των Ολυμπιακών Αγώνων. Από αυτό τα 500 δισεκατομμύρια δραχμές –και το ξέρουν όλοι- είναι το πρόγραμμα «ΕΛΛΑΔΑ 2004», δηλαδή το αντισταθμιστικό «πακέτο Σημίτη» για την ελληνική επαρχία. 
      Κύριοι συνάδελφοι, αυτό δεν ξανάγινε σε χώρα που πήρε Ολυμπιακούς Αγώνες τέτοιο μεγάλο γεγονός, δηλαδή να έχουμε 500 δισεκατομμύρια δραχμές στην επαρχία για δύο χιλιάδες εξακόσια εξήντα έργα. Καθυστερούν; Ναι. Η ροή των χρημάτων δεν είναι ικανοποιητική; Ναι, αλλά το έργο είναι έργο και όλα θα γίνουν, έστω και μέχρι το 2006. Μη μου λέτε, λοιπόν, ότι δε δόθηκε κάτι στην ελληνική επαρχία.
      Τι είναι το ποσό που μένει, το 1 τρισεκατομμύριο; Είναι το 1/10 του Γ΄ Κοινοτικού Πλαισίου Στήριξης που πάει όλο στην επαρχία. 
      Για ποια επαρχία, λοιπόν, λέμε ότι της κόβουν οι Ολυμπιακοί Αγώνες όλα τα λεφτά; Αυτό είναι μία μυθολογία που πρέπει να σταματήσει, γιατί θα σας πω με δύο λόγια ποιο είναι το κέρδος των Ολυμπιακών. Το 1 τρισεκατομμύριο, για παράδειγμα, θα αποσβεστεί από τη χώρα σε δέκα χρόνια μόνο από τον τουρισμό. Η πόλη που παίρνει Ολυμπιακούς Αγώνες –και είναι μετρήσιμο διεθνές μέγεθος- έχει μέση αύξηση τουριστών έξι εκατομμύρια το χρόνο. Αφήνω δε το τι σημαίνει το ότι θα δουν την έναρξη των Ολυμπιακών Αγώνων τεσσεράμισι δισεκατομμύρια τηλεθεατές και τη λήξη δυόμισι δισεκατομμύρια τηλεθεατές. 
      Όλα αυτά είναι πράγματα μοναδικά για την Ελλάδα. Ας σκύψουμε, κύριοι συνάδελφοι, με έναν ομόθυμο τρόπο, αν θέλετε, πάνω στους Ολυμπιακούς, γιατί είναι ένα εθνικό γεγονός. Μετά από εκατόν οκτώ χρόνια οι αγώνες γυρίζουν στη χώρα τους. Είναι ένα θέμα που έχει να κάνει και με το φιλότιμο των Ελλήνων και όχι μόνο με μία πόλη. Ας κάνουμε μία ατμόσφαιρα γιορτής. Μόνο με αυτό μπορεί να διακριθεί η Αθήνα, δηλαδή αν η χώρα φτιάξει μία ατμόσφαιρα γιορτής, όπου ξέρετε ότι αθλητές μας θα διαπρέψουν, ακόμα και αν δεν πάρουν τα μετάλλια. Γιατί είναι λίγο που ο Πύρρος Δήμας θα σηκώσει ίσως για τελευταία φορά στην Αθήνα τα βάρη; Γράφει ιστορία μόνο απ’ αυτό και δεν είναι ανάγκη να πάρει το χρυσό μετάλλιο.
      Εγώ σας λέω: «Ελάτε, είμαστε ανοιχτοί». Το ξέρετε πολύ καλά γιατί, όποτε έχετε φέρει προτάσεις, κύριε Ορφανέ, όλες έγιναν δεκτές, γιατί ήταν αληθινές προτάσεις. 
      Ευχαριστώ, κυρία Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Κεφαλογιάννης.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κυρία Πρόεδρε, θα ξεκινήσω από την τελευταία αποστροφή του λόγου του κυρίου Υπουργού «για τον ολυμπιακό προϋπολογισμό με μεζούρα Σημίτη», όπως είπε και ο ίδιος. Κάποια στιγμή αυτή η Κυβέρνηση θα πρέπει να συνεννοηθεί πόσος είναι ο προϋπολογισμός. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Σας απάντησα ότι είναι ενάμισι τρισεκατομμύριο δραχμές. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Θα πρέπει αυτή η Κυβέρνηση να δείξει γενναιότητα και τον απαιτούμενο σεβασμό στο ελληνικό Κοινοβούλιο και να καταθέσει αναλυτικό προϋπολογισμό. 
      Κύριε Υπουργέ, συζητούμε αύριο το έβδομο κατά σειρά ολυμπιακό νομοσχέδιο. Έχετε μία μοναδική ευκαιρία, και εσείς και ο συνάδελφός σας Υπουργός ο κ. Βενιζέλος, να καταθέσετε τον αναλυτικό προϋπολογισμό. Τον αρνείστε τόσα χρόνια, γιατί γνωρίζετε και εσείς ότι είναι ένα χαρτί, χωρίς καμία σημασία. Κάποια εποχή που πιεστήκατε να καταθέστε τον προϋπολογισμό, μας καταθέσατε μία κόλλα αναφοράς. 
      Κύριε Υπουργέ, εγώ σας λέω ότι, εάν αυτοί οι οποίοι καταρτίζουν τον προϋπολογισμό των Ολυμπιακών Αγώνων και βάζουν την υπογραφή τους, δηλαδή οι Υπουργοί, ήταν οι λογιστές μίας ανωνύμου εταιρείας, θα τους έπαιρναν το δίπλωμα. Και αν οι ίδιοι ήταν ιδιοκτήτες, θα έπρεπε να τους κλείσουν την επιχείρηση. Αυτή είναι η πραγματικότητα.
      Θα ήθελα να σας πω δύο στοιχεία. Γιατί δεν συνεννοείστε με τον κ. Χυτήρη, ο οποίος πριν από μερικούς μήνες σε δημόσια δήλωσή του, μετά από διυπουργική επιτροπή, ανακοίνωσε ότι ο προϋπολογισμός των Ολυμπιακών Αγώνων είναι 2,3 τρισεκατομμύρια δραχμές και όχι 1,5 τρισεκατομμύριο, όπως λέτε εσείς; 
      Γιατί δεν συζητάτε, δεν συνεννοείστε με τον κ. Χριστοδουλάκη, ο οποίος στον προϋπολογισμό που κατέθεσε στη Βουλή και θα τον συζητήσουμε σε μερικές μέρες, έχει εγγράψει 150 δισεκατομμύρια δραχμές παραπάνω απ’ όσα εσείς μας είπατε;
      Ξέρετε ποιος είναι ο φόβος μας; Οι Ολυμπιακοί Αγώνες πράγματι είναι εθνική υπόθεση και όλες οι πολιτικές δυνάμεις θα συμβάλουν προς τη σωστή κατεύθυνση για ένα επιθυμητό αποτέλεσμα. 
      Άλλωστε για μας είναι διπλή ευθύνη. Εμείς θα χειριστούμε τους Ολυμπιακούς Αγώνες του 2004 τους τελευταίους μήνες. Αλλά ο φόβος μας είναι ότι τουλάχιστον οικονομικά, οι Ολυμπιακοί Αγώνες κινδυνεύουν να είναι ένα μεγάλο οικονομικό φιάσκο. Μια μεγάλη οικονομική αποτυχία, όπως αυτή που έγινε στο Μόντρεαλ με τους Ολυμπιακούς Αγώνες του 1976 όπου οι Καναδοί πλήρωναν για είκοσι πέντε και πλέον χρόνια το κόστος της οικονομικής αποτυχίας εκείνων των Ολυμπιακών Αγώνων.
      Για πείτε μου εσείς τώρα το εξής: στην τελετή έναρξης ποιος θα πάει να πάρει δύο εισιτήρια με 600.000 δραχμές; 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Μα, δεν υπάρχουν εισιτήρια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως δεν υπάρχουν εισιτήρια. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δε το ξέρετε καν αυτό. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Υφυπουργέ. Στη δευτερολογία σας θα πείτε ό,τι θέλετε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν θέλω να αντιδικήσω μαζί σας. Άλλωστε και στην ομιλία σας ήσασταν πολύ συναινετικός και εγώ θέλω να ακολουθήσω ακριβώς την ίδια τακτική και το ίδιο κλίμα. 
      Δεν ξέρετε, όμως, εσείς, κύριε Υπουργέ, αξιοποιώντας την εμπειρία άλλων χωρών που έκαναν Ολυμπιακούς Αγώνες, με πιο οργανωμένες δημόσιες διοικήσεις, όπως είναι η πολιτεία της Ατλάντα, οι ΗΠΑ, η Αυστραλία, πως ξέφυγαν από τον προϋπολογισμό, 45% η μια χώρα και 70% η άλλη; Δεν το ξέρετε αυτό; Δεν ξέρετε ότι έχετε μια διένεξη με την «ΑΘΗΝΑ 2004» και τα λεγόμενα over lays; Τα μερεμέτια των Ολυμπιακών Αγώνων ή τις ολυμπιακές προσαρμογές για να χρησιμοποιήσω μια πιο δόκιμη κοινοβουλευτική έκφραση. Τσακώνεται η Κυβέρνηση με την «ΑΘΗΝΑ 2004», αντί να το βοηθήσει. Ποιος θα πληρώσει τα 200 δισεκατομμύρια δραχμές ολυμπιακών προσαρμογών; Τα δημόσια έργα με τον τρόπο που γίνονται και εμφανίζονται πάντα σε εκθέσεις του Ελεγκτικού Συνεδρίου, σε εκθέσεις της Ευρωπαϊκής Επιτροπής, σε εκθέσεις του ΟΟΣΑ, υπερδιπλασιάζουν το κόστος. Αυτά, λοιπόν, δεν πρέπει να τα λέτε σε μας. Αν όμως τα πιστεύετε πραγματικά, ιδού η Ρόδος. Αύριο, συζητούμε το ολυμπιακό νομοσχέδιο. Καταθέστε αναλυτικό προϋπολογισμό. Μπορείτε να το κάνετε αυτό; Δεσμεύεστε; Εδώ κατ’ επανάληψη έχουμε προκαλέσει και τον Υπουργό Πολιτισμού και τους προκατόχους σας Υπουργούς, αλλά και με σας που το έχουμε συζητήσει, αρνείστε να καταθέσετε τον προϋπολογισμό.
      Κύριε Πρόεδρε, κανείς δεν αμφισβητεί τις επιτυχίες των αθλητών. Κανείς δεν αμφισβητεί την παρατεταμένη άνοιξη στον ελληνικό αθλητισμό. Κανείς δεν αμφισβητεί τη σκυταλοδρομία των επιτυχιών, όπως περιέγραψε  ο κύριος Υφυπουργός. Και μάλιστα, είναι προς τιμήν του το ότι ανέφερε τα ονόματα των προκατόχων του Υπουργών Αθλητισμού από μια χρονική περίοδο –κάποτε πρέπει ο άνθρωπος να βάλει μια αφετηρία- από τις αρχές της δεκαετίας του ’90 μέχρι σήμερα. Όντως ο ελληνικός αθλητισμός έχει επιτυχίες.
      Αλλά κανείς, κύριε Υφυπουργέ, δεν μπορεί να αμφισβητήσει και τα παράπονα των αθλητών. Αυτά που είπε ο κ. Ορφανός, οι άλλοι συνάδελφοι και η κ. Πετραλιά, είναι συγκεκριμένες δηλώσεις. Δεν τα είπαν οι συνάδελφοι Βουλευτές. Διάβασαν δημοσιεύματα του Τύπου από συγκεκριμένες δηλώσεις-αναφορές διακεκριμένων αθλητών που εσείς –και πάλι προς τιμήν σας- αναφέρατε τις επιτυχίες τους και αναφερθήκατε στον καθένα ξεχωριστά. Αυτοί είναι οι ίδιοι αθλητές που περιέγραψαν τα όσα είπε η κ. Πετραλιά, ο κ. Ορφανός και οι άλλοι συνάδελφοι.
      Κυρία Πρόεδρε, ήταν συναινετική η τοποθέτηση του κυρίου Υφυπουργού και αυτό δείχνει ότι και ο ίδιος αναγνωρίζει το πρόβλημα που υπάρχει. Αν μπορούσαμε να βάλουμε έναν τίτλο στη σημερινή επερώτηση, θα ήταν: Ελληνικός αθλητισμός, πορεία στο άγνωστο και δεν θα πω αν είναι η μοίρα του.
      Ποια είναι η οικονομική κατάσταση. Κάτι περιέγραψαν οι συνάδελφοι και το παραδεχθήκατε και σεις. Μάλιστα, εσείς ο ίδιος είπατε ότι υπάρχουν προβλήματα στο Υπουργείο Αθλητισμού. Η οικονομική κατάσταση του Υπουργείου Αθλητισμού, χαρακτηρίζεται τραγική. Η πολιτική ηγεσία του Υπουργείου υπόσχεται τα πάντα στους πάντες και από την άλλη μεριά αφήνει να διαρρεύσει ότι δεν υπάρχουν χρήματα και ότι η Κυβέρνηση –και θέλω να το επιβεβαιώσει ή να το διαψεύσει ο παριστάμενος Υπουργός- θα συνάψει δάνειο τον Ιανουάριο του 2004 για να καλύψει τις ανάγκες των Ολυμπιακών Αγώνων, δηλαδή τις έκτακτες δαπάνες όπως είναι οι επιχορηγήσεις των ομοσπονδιών.
      Σε αυτό οφείλετε να δώσετε μία σαφή απάντηση, κύριε Υπουργέ. Θα συνάψετε δάνειο; Σε ποιο ύψος είναι; Πόσο θα αντέξει αυτή η οικονομία, κυρία Πρόεδρε, όταν η ίδια η Κυβέρνηση συνήψε δάνειο με την Ευρωπαϊκή Τράπεζα Επενδύσεων, κρύβοντάς το μάλιστα από την Εθνική Αντιπροσωπεία, ύψους 500 δισεκατομμυρίων δραχμών, για την ολοκλήρωση των Ολυμπιακών Αγώνων; Το έμαθαν οι Έλληνες πολίτες και οι Έλληνες Βουλευτές από την ανακοίνωση της Ευρωπαϊκής Τράπεζας Επενδύσεων. Θα προχωρήσετε, λοιπόν, σε σύναψη νέου δανείου; Σε αυτό οφείλετε να δώσετε μία σαφή απάντηση.
      Οικονομικά ομοσπονδιών. Ο κύριος Υπουργός παραδέχτηκε κάποια πράγματα. Τα πράγματα είναι πιο τραγικά. Οι ομοσπονδίες δεν έχουν λάβει ποσά των τακτικών ετήσιων επιχορηγήσεων, με αποτέλεσμα να αδυνατούν να εξυπηρετήσουν τις υποχρεώσεις τους. Η απάντηση που έδωσε ο κύριος Υπουργός –το παραδέχτηκε άλλωστε από το Βήμα της Βουλής- είναι «πηγαίνετε και σεις να δανειστείτε». Δάνεια, λοιπόν, στο Υπουργείο Πολιτισμού, δάνεια προτρέπει η Κυβέρνηση στις ομοσπονδίες, ένας δανεισμός ο οποίος είναι πρωτοφανής και νομικά επικίνδυνος, όχι μόνο για τις ομοσπονδίες, αλλά και για τα στελέχη των ομοσπονδιών. Ποιος σοβαρός άνθρωπος, κυρία Πρόεδρε, θα μπει σε μία τέτοια περιπέτεια να βάλει την υπογραφή του κάτω από δάνεια ομοσπονδιών;
      Αποδεικνύεται, λοιπόν, η παντελής αποτυχία της Κυβέρνησης στον τομέα του αθλητισμού, καθ΄ ότι οι ομοσπονδίες κατά κύριο λόγο ευθύνονται για την προετοιμασία των εθνικών ομάδων και των αθλητών. Μα, αν έπρεπε να ενισχύσει κάποιον η Κυβέρνηση αυτές είναι οι ομοσπονδίες για να επιτελέσουν το έργο τους εν όψει των Ολυμπιακών Αγώνων του 2004.
      Έρχομαι τώρα στα σωματεία. Τα περισσότερα σωματεία δεν έχουν λάβει ούτε καν τις τακτικές επιχορηγήσεις των τελευταίων δύο ετών. Δεν έχουν λάβει επιχορηγήσεις για τα έτη 2001 και 2002. Πώς, λοιπόν, μιλάμε ή μπορούμε να μιλήσουμε για μαζικό αθλητισμό; Γίνεται αντιληπτό τι βλάβη δημιουργεί και πόσο απαξιώνει τον ερασιτεχνικό αθλητισμό που αποτελεί τη βάση του ελληνικού αθλητισμού; Σωματεία κλείνουν ή υπολειτουργούν με τραγικές συνέπειες για τη νεολαία, που απομακρύνεται από τον πολιτισμό. Και εδώ οφείλετε να δώσετε μία σαφή απάντηση.
      Είναι δυνατόν το κύτταρο του ελληνικού αθλητισμού, όπως περιγράφηκε και από άλλους να μη χρηματοδοτείται εδώ και δύο χρόνια; Τι θα γίνει με τη νεολαία; Και σε τελευταία ανάλυση ποιος είναι ο σκοπός του αθλητισμού;
      Όσον αφορά την οικονομική κατάσταση των προπονητών και των αθλητών, υπάρχουν συνεχείς υποχωρήσεις. Για την καταβολή των τακτικών και εκτάκτων παροχών, πριμ προς τους αθλητές υψηλού αθλητισμού και προς τους προπονητές τους αδυναμία για την υλοποίηση και βέβαια μόνο υποσχέσεις και πάλι υποσχέσεις χωρίς να υλοποιούνται.
      Αθλητικές υποδομές. Το θέμα με το οποίο κλείσατε την τοποθέτησή σας, κύριε Υπουργέ. Έλλειψη σχεδιασμού, προχειρότητα της Κυβέρνησης που έχει σαν αποτέλεσμα τα μεν ολυμπιακά έργα να γίνονται βιαστικά και με τεράστιο κόστος, η δε περιφέρεια να έχει παραμείνει όλα αυτά τα χρόνια ουσιαστικά γυμνή για βασικές αθλητικές υποδομές.
      Το πρόγραμμα «ΕΛΛΑΔΑ 2004», για το οποίο υπήρξαν τόσες τυμπανοκρουσίες και επαίρεται τόσο η Κυβέρνηση για αυτό, χρησιμοποιώντας μάλιστα και πολυδάπανη διαφημιστική καμπάνια, αφορά, κατά το σχετικό προπαγανδιστικό τηλεοπτικό μήνυμα της Κυβέρνησης του ΠΑΣΟΚ, δύο χιλιάδες έργα, προϋπολογισμού περίπου 400 δισεκατομμυρίων ευρώ, που θα δημιουργήσουν εβδομήντα πέντε χιλιάδες θέσεις εργασίας. Αυτό είναι το προπαγανδιστικό μήνυμα της Κυβέρνησης. Τι έχει γίνει; Δίκτυο προπονητηρίων με προϋπολογισμό 20 εκατομμύρια ευρώ. Το 2002 απορροφήθηκε το 20%. Το 2003, 3,2 εκατομμύρια ευρώ. Δηλαδή μία τρύπα στο νερό.
      Δίκτυο ολυμπιακών προπονητηρίων: Προϋπολογισμός 4,2 εκατομμύρια ευρώ. Μηδενική απορρόφηση το 2002.
      Έργα ολυμπιακών πόλεων: Θα σας αναφέρω ένα παράδειγμα, την Πάτρα, για να μη χρησιμοποιήσω την ιδιαίτερή μου εκλογική περιφέρεια, το Ηράκλειο. Προϋπολογισμός 45 εκατομμύρια ευρώ, απορρόφηση μόνο 5%. Πέντε εκατομμύρια το 2002 και 3 εκατομμύρια ευρώ το 2003.  Αυτή είναι η κατάσταση του προγράμματος «ΕΛΛΑΔΑ 2004».
      Πριν από μερικές μέρες μου απαντήσατε στη Βουλή για το θέμα των προπονητηρίων. Μόλις σήμερα έφτασε στο γραφείο μου η απάντηση στη σχετική ερώτησή μου. Για εξακόσια σαράντα ένα έργα προπονητηρίων –αυτό μου λέτε στην απάντησή σας- αναγράφονται ως εκτελούμενα εβδομήντα έργα με μηδενικό ποσοστό εργολαβικής σύμβασης. Η απάντησή σας είναι στις 25.11.2003. Λέτε «το πρόγραμμα δίκτυο προπονητηρίων δεν συνδέεται άμεσα με τους Ολυμπιακούς Αγώνες». Αυτή είναι η θέση της Κυβέρνησής σας. «Η χρηματοδότηση εξαρτάται από την ωριμότητα και το ρυθμό εξέλιξης κάθε έργου». Δηλαδή ζήσε Μάη μου να φας τριφύλλι. Δικά σας λόγια είναι αυτά, εκτός αν άλλα μας λέτε από το Βήμα της Βουλής και άλλα υπογράφετε όταν απαντάτε σε ερωτήσεις.
      Αυτή είναι η κατάσταση των προπονητηρίων. Γιατί, λοιπόν, επικαλείστε το πρόγραμμα «ΕΛΛΑΔΑ 2004»; Και μάλιστα το Υπουργείο Πολιτισμού δεν έδωσε κανένα ποσοστό συγκεκριμένης απορρόφησης. Καταθέσατε βέβαια τα εξακόσια σαράντα ένα έργα αλλά ποσοστό συγκεκριμένης απορρόφησης δεν δώσατε κανένα. Τι πιστώσεις, πού ενεγράφησαν, σε ποιο κωδικό του προϋπολογισμού το 2003 και 2004 θα μπουν τίποτα; Και η απάντησή σας είναι ότι «θα σας δώσει απάντηση το Υπουργείο Οικονομικών».
      Αυτός είναι ο προϋπολογισμός σας. Έτσι λειτουργεί η Κυβέρνησή σας. Ο ένας τα ρίχνει στον άλλον. Το Υπουργείο Οικονομικών θα μας πει ότι ευθύνη έχει το Υπουργείο Αθλητισμού κ.ο.κ. και θα ανακαλύψουμε τις μαύρες τρύπες των Ολυμπιακών Αγώνων και του αθλητισμού την επόμενη μέρα των εκλογών. Αυτό το ξέρουν πια και τα μωρά παιδιά, κύριε Υφυπουργέ. Το θέμα είναι να βοηθήσετε τους αθλητές, να βοηθήσετε τους Ολυμπιακούς Αγώνες, να βοηθήσετε όλους εκείνους τους ανθρώπους που μπορούν να συντελέσουν στο να έχει ο ελληνικός αθλητισμός μεγάλες επιτυχίες κατά τη διάρκεια των Ολυμπιακών Αγώνων, που αυτόν το σκοπό έχει η σημερινή επερώτηση.
      Έχετε μια σοβαρή Αντιπολίτευση απέναντί σας, η οποία προσπαθεί όσο μπορεί να βοηθήσει το έργο στη μεγάλη αυτή εθνική υπόθεση που λέγονται Ολυμπιακοί Αγώνες, αλλά χρειάζεται η δική σας βοήθεια, των ανθρώπων του κόμματος εκείνου που κυβερνά και της Κυβέρνησης που έχει το δικαίωμα της υπογραφής. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      ΠΡΟΕΔΡΕΥΩΝ (Κωνσταντίνος Βρεττός): Ο Κυβερνητικός Εκπρόσωπος του ΠΑΣΟΚ, κ. Βαρδίκος, έχει το λόγο.
      ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, αναμενόμενο το θέμα της σημερινής επερώτησης, εννιά μήνες πριν από τους Ολυμπιακούς Αγώνες. Αφού έπρεπε ο αντίστοιχος τομέας να φέρει σχετική επερώτηση, το θέμα ή για την ολυμπιακή προετοιμασία θα ήταν ή για την κατάσταση στον αθλητισμό. 
      Η ολυμπιακή προετοιμασία δεν σηκώνει επερώτηση. Πέρασε η εποχή που ο Αρμαγεδώνας θα ξεσπούσε εξαιτίας της μη έγκαιρης ολοκλήρωσης των ολυμπιακών έργων. Πέρασε η εποχή που επιδεικνύατε καταλόγους ολυμπιακούς έργων στο κόκκινο. Το κόκκινο σήμερα πρασίνισε. Άρα, με την εις άτοπον απαγωγή η επερώτηση οδηγήθηκε στην κατάσταση για τον αθλητισμό. Και τον στολίζετε με πολύ βαριές κουβέντες. Τον βάζετε να βρίσκεται σε τραγικά άσχημη κατάσταση, σε χρεοκοπία. Τον παρομοιάζετε με ναυαγισμένο πλοίο. Τον τοποθετείτε σε ναρκοπέδιο και πολλά άλλα ακόμα. Οι φράσεις που ανέφερα είναι παρμένες από την επερώτησή σας.
      Αν αυτή την περίοδο ο ελληνικός αθλητισμός στα παγκόσμια πρωταθλήματα όπου αυτά γίνονται και στις διάφορες διεθνείς συναντήσεις, δεν έχει να επιδείξει πολλές νίκες είναι προφανώς γιατί προετοιμάζονται όλοι με στόχο τους Ολυμπιακούς Αγώνες, έχουν προγραμματίσει την προετοιμασία τους, ώστε τον Αύγουστο να βρίσκονται στην κορυφή της φόρμας τους, να δώσουν τότε τον καλύτερό τους εαυτό για να έχουν και το καλύτερο δυνατό αποτέλεσμα. Εξαίρεση η εθνική ποδοσφαιρική ομάδα που έπρεπε να προκριθεί και προκρίθηκε. Ταιριάζει και στην εθνική ποδοσφαιρική ομάδα η «τραγικά άσχημη κατάσταση», η «χρεοκοπία», το «ναυαγισμένο πλοίο» και τα υπόλοιπα;
      Λέτε ότι απέτυχε η Κυβέρνηση στον αθλητισμό. Και μάλιστα ο κ. Ορφανός είπε «μη βαυκαλίζεστε από τις επιτυχίες των αθλητών». Τι λογική είναι αυτή; Δηλαδή θα είχε πετύχει η Κυβέρνηση αν αποτύγχαναν οι αθλητές; Και καλά μπορεί κάποιος να τα λέει κατά λάθος, μπορεί και να τα γράφει; Γιατί στην πρώτη παράγραφο της επερώτησής σας τοποθετείτε τον ελληνικό αθλητισμό σε τραγικά άσχημη κατάσταση και στην δεύτερη παράγραφο γράφετε πως η Κυβέρνηση επιδιώκει και αντλεί λάμψη και ψήφους από τις επιτυχίες του ελληνικού αθλητισμού!
      Μόνο ένα αντιπολιτευτικό παραλήρημα θα δικαιολογούσε όλα αυτά και μερικά άλλα ακόμα όπως –το γράφετε στην επερώτησή σας- «η απαράδεκτη καπηλεία του Πρωθυπουργού που σας παραπέμπει σε ολοκληρωτικά καθεστώτα». 
      Ήρεμα συνάδελφοι, συναισθανθείτε, λίγη ευπρέπεια δε βλάπτει. Το μέτρο δεν έβλαψε κανένα. Εσείς που κηρύξατε ιερό πόλεμο για ένα χαρακτηρισμό «ανεπάγγελτος», πώς καταφεύγετε σε τέτοιους χαρακτηρισμούς «απαράδεκτη καπηλεία» και «ολοκληρωτικά καθεστώτα»; Άλλο ερμηνευτικό λεξικό έχετε για τα αυτιά σας και άλλο για τη γλώσσα σας; 
      Είναι απαράδεκτη καπηλεία ένας Πρωθυπουργός να στέλνει ένα τηλεγράφημα συγχαρητηρίων σε αθλητές που κερδίζουν αγώνες; Δεν στέλνουν όλοι οι αρχηγοί –και ο δικός σας- τέτοια τηλεγραφήματα;
      Πιστεύω πως η αποψινή επερώτηση έγινε για να γίνει και να ξεχαστεί αμέσως. Δεν θα φτάσει σε πολλούς και κυρίως σε αυτούς, αθλητές, προπονητές, παράγοντες που δίνουν –ιδίως οι αθλητές βέβαια- τον τιτάνιο αγώνα της προετοιμασίας τους. Ο αθλητισμός είναι σε καλά χέρια, προοδεύει. Γι’ αυτό και οι τόσες και τόσες επιτυχίες σε παγκόσμια πρωταθλήματα σε ολυμπιάδες σε πανευρωπαϊκούς αγώνες. Κάποτε φτάναμε τον εθνικό μας εγωισμό και την υπερηφάνειά μας στις νίκες σε βαλκανικούς αγώνες μονάχα. Σήμερα είτε το θέλουν κάποιοι είτε δεν το θέλουν είμαστε παγκόσμια αθλητική δύναμη. Μόνο τυφλοί ή εθελοντές τυφλοί δεν το βλέπουν. 
      Είπε ο κύριος Υπουργός ότι αθλητικές υποδομές γίνονται παντού όχι μόνο στις ολυμπιακές πόλεις. Στο νομό μου την περίοδο 1989-1993 δεν έγινε ούτε ένα γηπεδάκι μπάσκετ, δεν βάφτηκε ούτε ένα κάγκελο περίφραξης αγωνιστικού χώρου. Από το 1995 μέχρι σήμερα σε ένα νομό σαράντα τεσσάρων χιλιάδων κατοίκων έχουν κατασκευαστεί και λειτουργούν δύο κλειστά γυμναστήρια, κατασκευάζονται άλλα δύο –εγκαινιάζονται σε ένα, δύο μήνες- κατασκευάστηκε ένα στάδιο, θα κατασκευαστεί ένα μεγάλο στάδιο, ένα άλλο κολυμβητήριο και ένα ιστιοπλοϊκό κέντρο. 
      Εσείς συνεχίστε τα δάκρυα! Φτηνά είναι, τα μαντήλια φαίνεται είναι ακριβά!
      Κύριοι συνάδελφοι ούτε η πορεία του ελληνικού αθλητισμού προς τους Ολυμπιακούς Αγώνες ούτε και η εικόνα της χώρας στο εξωτερικό κινδυνεύουν, όπως γράφετε στο τέλος της επερώτησής σας. Μάλλον η αξιοπιστία σας κινδυνεύει.
      Οι Ολυμπιακοί Αγώνες είναι εθνική υπόθεση. Διδαχθείτε από δύο άλλες εθνικές υποθέσεις την ένταξη της χώρας στη Οικονομική Νομισματική ‘Ένωση και την ένταξη της Κύπρου στην Ευρωπαϊκή ‘Ένωση. Μέχρι το παρά πέντε της ένταξης στην Οικονομική Νομισματική ‘Ένωση μιλούσατε για αυτόματους πιλότους και για μαϊμουδιές. Μετά το μετανιώσατε, γρήγορα το ξεχάσατε και μερικοί φθάσατε στο σημείο να λέτε πως με την τακτική σας βοηθήσατε κιόλας. Μέχρι στο παρά πέντε της ένταξης της Κύπρου στην Ευρωπαϊκή Ένωση μιλούσατε για χίμαιρες και μερικοί μιλούσατε κάποιες φορές και για προδοσία. Και αυτό γρήγορα το ξεχάσατε και γρήγορα ισχυριστήκατε ότι βοηθήσατε. Τώρα στο παρά πέντε της διοργάνωσης των καλύτερων Ολυμπιακών Αγώνων όπου θα έχουμε, ελπίζουμε, πολλές ελληνικές επιτυχίες σταθείτε γενναίοι. Αφού τον Αύγουστο όλοι μαζί θα καμαρώνουμε και θα πανηγυρίζουμε. Ας αφήσουμε τον ελληνικό αθλητισμό στην ησυχία του και στην ένταση της προετοιμασίας του.
      Γιατί αν σήμερα κύριοι συνάδελφοι της Νέας Δημοκρατίας, ο ελληνικός αθλητισμός βρίσκεται σε τραγικά άσχημη κατάσταση, σε χρεοκοπία και είναι σαν ναυαγισμένο πλοίο, αν εσείς –«αν» λέω- γίνετε κυβέρνηση την άνοιξη, θα προλάβετε στους τρεις μήνες να τον αποτραγικοποιήσετε, να τον ξεχρεώσετε και να τον ανελκύσετε από τα βάθη της θάλασσας; Και μόνο αυτό δείχνει πόσο σοβαροί είστε.
      Γι’ αυτό ισχυρίζομαι ότι η σημερινή σας επερώτηση έγινε, για να γίνει, και θα ξεχαστεί αμέσως. Ο σημερινός ελληνικός αθλητισμός είναι αντάξιος της ισχυρής Ελλάδος. Η επερώτησή σας είναι αντάξια της Ψωροκώσταινας .
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Ορφανός.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, είναι σαφέστατο ότι ο Κοινοβουλευτικός Εκπρόσωπος της Πλειοψηφίας νόμιζε ότι ήταν σε κομματική οργάνωση και έβγαζε λόγο. Δεν απάντησε ούτε σε ένα από τα ερωτήματα τα οποία έχουν τεθεί στη σελίδα που λέει «επερωτάται ο κύριος Υπουργός…».
      ΠΥΘΑΓΟΡΑΣ ΒΑΡΔΙΚΟΣ: Απάντησε ο Υπουργός. Δεν είμαι εγώ Υπουργός.
      ΓΕΩΡΓΙΟΣ ΟΡΦΑΝΟΣ: Ήταν μια καλή θεατρική παράσταση, αλλά δεν έπεισε κανέναν, ούτε αυτούς που βρίσκονται μέσα ούτε αυτούς που θα πληροφορηθούν αύριο πώς ακριβώς αντιμετωπίζει τα προβλήματα του ελληνικού αθλητισμού η Κυβέρνηση και το κόμμα του ΠΑΣΟΚ.
      Θα πούμε, λοιπόν, πάρα πολύ απλά ότι η δική μας προσέγγιση στο θέμα του ελληνικού αθλητισμού δεν είναι κατ’ αρχήν επιφανειακή, δεν έχει δηλαδή να κάνει με το αν θα πετύχουμε τρεις, πέντε ή είκοσι πέντε νίκες στους Ολυμπιακούς Αγώνες. Μας αρέσουν, τις χειροκροτάμε, είμαστε εκεί και τις θέλουμε, αλλά δεν ζητάμε αυτό το πράγμα. Δεν συζητάμε αυτό με τη συγκεκριμένη επερώτηση και όποιος κατάλαβε κατάλαβε.
      Εκείνο το οποίο εμείς διεκτραγωδούμε είναι τα κενά που υπάρχουν και εκείνα που πρέπει να καλυφθούν. Και είναι κενά που έχουν να κάνουν με αθλητικά σωματεία, που έχουν να πληρωθούν τρία χρόνια. Ας ρωτήσει το σωματείο της γειτονιάς του ο κ. Βαρδίκος, πότε πληρώθηκε για τελευταία φορά και αν δεν του διαμαρτύρονται συνεχώς. Εκτός αν είναι απ’ αυτά που πληρώνονται από το πλάι. Ας ρωτήσει για τα προπονητήρια τα οποία ανέφερε ο κ. Κεφαλογιάννης, γιατί θα πρέπει να ξεκαθαρίσουμε πού βρίσκονται αυτά τα γήπεδα τα οποία έχουν κάνει. 
      Εγώ, έχω, λοιπόν, μπροστά μου μια συγκεκριμένη εικόνα από τα προπονητήρια. Καλαμαριά: Ξοδέψαμε 3,5 εκατομμύρια ευρώ. Καινούργιος τάπητας, όπως είπε ο κύριος Υπουργός. Πήγε η ΟΥΕΦΑ και το έκρινε ακατάλληλο, για να γίνουν αγώνες των ευρωπαϊκών κυπέλλων. Δεν κατάλαβα πού τα ξοδέψαμε τα χρήματα. Για να κάνουμε ένα γήπεδο ακατάλληλο για χρήσεις οι οποίες είναι απαραίτητες; Δεύτερο σημείο: Ολυμπιακά προπονητήρια. Στο ξεκίνημα των Ολυμπιακών Αγώνων προβλέπονταν σαράντα δύο ολυμπιακά προπονητήρια. Και δεν μιλώ για τα εξακόσια δέκα πέντε. Πόσα απ’ αυτά έχουν γίνει;
      Και έχουμε φθάσει στο σημείο να υπάρχει και συγκεκριμένη καταγγελία ότι διπλωματικά προωθούμε ολυμπιακές αποστολές άλλων χωρών να πάνε στη γειτονική Βουλγαρία και να προπονηθούν. Έχω εδώ το δημοσίευμα, κύριε Υπουργέ, το οποίο είχε δημοσιευθεί λίγο καιρό πριν. Είναι τηλεγράφημα από τη Σόφια στο οποίο λέει ότι η ελληνική πλευρά διευκολύνει τις ομάδες να πάνε εκεί.
      Εσείς έχετε υποχρέωση να απαντήσετε στο δημοσίευμα το οποίο δείχνει την Ελληνική Κυβέρνηση να προωθεί ξένες αποστολές σε γειτονική χώρα. Γιατί δεν μπορούμε εμείς εδώ να αναλάβουμε τη συγκεκριμένη δυνατότητα;
      Στη συνέχεια, όσον αφορά τις εγκαταστάσεις: Δεν διαβάζετε, κύριε Βαρδίκο,  ότι χίλιοι αθλητές, οι οποίοι έφυγαν από το «Καραϊσκάκη», δεν έχουν χώρο να αθληθούν. Εάν δεν ενδιαφέρεστε γι’ αυτούς, τότε κλείστε τα μάτια σας και κοιμηθείτε και ονειρευτείτε ότι όλα πάνε καλά.
      Να σας πω για το «Καυτατζόγλειο», που αναφέρθηκε ο κύριος Υπουργός για τα έργα που γίνονται; Ψάχνουν να βρουν που θα προπονηθούν, κύριε Υπουργέ. Καθημερινά. Προχθές βγήκε ο κ. Τσιτσόγλου –δικός σας άνθρωπος είναι- και κατήγγειλε τη διαδικασία η οποία έχει απομακρύνει τους αθλητές από το χώρο προπονήσεως. Αν αυτό σας αρέσει, συνεχίστε. Εμείς, όμως, είμαστε εδώ σ’ αυτήν τη φάση να χτυπάμε το καμπανάκι, γιατί αυτός είναι ο ρόλος μας και αυτόν το ρόλο δεν θα τον απεμπολήσουμε έως ότου οι πολίτες μας δώσουν μία άλλη δυνατότητα.
      Και βέβαια, αν θέλετε να συζητήσουμε και λίγο παραπέρα τι Ολυμπιακούς Αγώνες πιστεύουμε ότι θα κάνει η Ελλάδα, αν θα είναι πετυχημένοι ή όχι, θέλω να σας πω τα εξής: Μα, γι’ αυτό παλεύουμε, κύριε Υπουργέ. Για να κάνει πετυχημένους Αγώνες. Γιατί εμείς δεν βάζουμε τη χώρα μας στην κομματική μέγγενη σε κανένα σημείο. Και ούτε πρόκειται να διαπραγματευθούμε την επιτυχία της και την εικόνα της στο εξωτερικό με το αν υπάρχουν εσωτερικές διαμάχες.
      Αν, όμως, δεν είδατε εσείς εκλογική χρήση των Ολυμπιονικών, θα σας θυμίσω ότι στις δημοτικές εκλογές οι Ολυμπιονίκες ήταν που πήγαν στη Νίκαια και στην Πάτρα δίκην χορωδίας. Δεν τους χρησιμοποίησα εγώ. Εσείς τους χρησιμοποιήσατε, κύριε Υπουργέ. Και δεν είναι προσωπικό. Το «εσείς» αφορά την Κυβέρνηση την οποία εκπροσωπείτε στη συζήτηση.
      Και βέβαια δεν είμαι εγώ που έκανα υπερχρήση των ονομάτων των Ολυμπιονικών εδώ σήμερα σ’ αυτήν την Αίθουσα, ούτε ο κ. Σημίτης ο οποίος στην πρώτη ευκαιρία, αφού δεν έχει καμία επαφή με τον αθλητισμό, όταν κερδίζουν τους καλεί για γλέντια –υπό την ευρεία έννοια- και για να τους βραβεύσει. Και μ’ αυτό δεν θεωρείτε ότι προσπαθεί να προσποριστεί οφέλη από τη συγκεκριμένη διαδικασία. 
      Αν θέλετε να κλείσετε τα μάτια σας, κλείστε τα. Εμείς, όμως, είμαστε εδώ να σας τα θυμίζουμε και να τα θυμίζουμε και στον ελληνικό λαό.
      Θα προχωρήσω παρακάτω. Αμφισβήτηση ολυμπιονικών από τη δική μας πλευρά; Τα αυτονόητα, κύριε Υπουργέ, ούτε πρέπει να τίθενται ούτε πρέπει να είναι αντικείμενο συζητήσεως. Εμείς εκείνο το οποίο ζητάμε από την Κυβέρνηση είναι να στηρίξει όλη αυτήν την πορεία με μέτρο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Οκτώ λεπτά έχω, κύριε Πρόεδρε, όχι έξι.
      Οικονομικά τώρα. Λέτε, προς τι ο ορυμαγδός στη χώρα; Μα, οι ίδιοι ενδιαφερόμενοι τα έχουν θέσει με όλους τους τόνους και σε όλα τα μεγέθη. Εσείς παραδεχθήκατε ότι υπάρχει ένα ουσιαστικό πρόβλημα.
      Κι εγώ θέλω να σας θέσω δύο πράγματα. Μία δική σας δήλωση λέει: «Πού πήγαν τα 14 δισεκατομμύρια του ΣΕΓΑΣ;» Είπατε λίγο πριν ότι υπάρχει έλεγχος. Εγώ βάζω μία ακόμη ερώτηση στον έλεγχο που γίνεται. Πού πήγαν τα 2 δισεκατομμύρια τα οποία χρησιμοποιήθηκαν για αγορά οργάνων και τα οποία, απ’ ό,τι λένε οι πληροφορίες μου, μέχρι στιγμής κανείς δεν μπορεί να τα δικαιολογήσει διότι δεν έχει γίνει ο διαγωνισμός; Και αυτό είναι που καταγγέλλεται σήμερα στη Βουλή. 
      Και βέβαια θα ήθελα την ίδια ώρα να δείτε και τις καταστάσεις ΦΠΑ τις ΕΠΑΕ για να δούμε πώς ακριβώς διακινούνται και ποια χρήματα κατακρατούνται εκεί. Είναι το δεύτερο στοιχείο το οποίο θα πρέπει να ελεγχθεί.
      Προχωρώντας, το πρόγραμμα «ΕΛΛΑΔΑ 2004». Είναι σαφέστατο, κύριε Υπουργέ, επειδή εγώ πηγαίνω και βλέπω τα έργα ένα-ένα, ότι μόλις το 20% με 25% του προγράμματος προχωράει. Άλλο η καλή πρόθεση. Σας έχω πει και παλαιότερα ότι ο δρόμος προς την κόλαση είναι στρωμένος με καλές προθέσεις.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Άλλοι το έχουν πει αυτό.
      ΓΕΩΡΓΙΟΣ ΟΡΦΑΝΟΣ: Ναι. Εγώ το επανέλαβα. Δεν είμαι ο αρχικός ειπών. 
      Η ουσία, όμως, είναι ότι έχουμε υποχρέωση γι’ αυτό το πρόγραμμα το οποίο το βάλαμε σε μία σειρά, ανεξάρτητα από την κριτική τη δική μας, πώς ακριβώς διαλέξατε να γίνουν τα συγκεκριμένα έργα στον κάθε δήμο τα οποία εκτιμούμε ότι έγιναν ατάκτως ερριμμένα. Υπάρχουν συγκεκριμένες υποσχέσεις. Και τώρα τρέχετε. Πιέζετε τους δήμους όπου μπορούν να βγάλουν δημοπρασίες, ενώ ξέρετε ότι κανένα έργο δεν θα ξεκινήσει. Αν αυτό δεν είναι προεκλογική διαδικασία, τι είναι; 
      Εγώ σας έχω θέσει ένα ερώτημα: Τι γίνεται το γήπεδο του Ηρακλή στη Θεσσαλονίκη –αν θέλουμε εγκαταστάσεις- τι γίνεται το κλειστό της Θέρμης όπου από τις 7 Ιουλίου εκκρεμεί η υπογραφή, ενώ έχει βρεθεί μειοδότης και γιατί δεν προχωράμε; Σε αυτά θέλουμε συγκεκριμένες απαντήσεις.
      Και βέβαια ένα ακόμη θέμα, το οποίο είναι ιδιαίτερα σοβαρό και πρέπει να έχουμε απαντήσεις, είναι τι γίνεται με την Επιτροπή Καταπολέμησης του ντόπινγκ. Έχουμε ψηφίσει εδώ και δεκατέσσερις μήνες. Δεν σας το έχω ρωτήσει και το θέτω τώρα. Τι γίνεται, λοιπόν, με την Επιτροπή Καταπολέμησης του ντόπινγκ η οποία προβλέπεται από το άρθρο 128;
Τι γίνεται με την κοινή απόφαση που θα καθορίσει τις διαδικασίες ελέγχου του γενετικού ντόπινγκ; Τι γίνεται με το εθνικό συμβούλιο καταπολέμησης του ντόπινγκ; Και βέβαια προβλέπεται στο άρθρο 128 ιγ΄ έλεγχος για την πρόληψη διακίνησης και εμπορίας απαγορευμένων ουσιών από τον Ελληνικό Οργανισμό Φαρμάκων μετά από δική σας απόφαση, για πράγματα τα οποία έχουν να κάνουν με τη συγκεκριμένη διαδικασία, όπως σκευάσματα, συμπληρώματα διατροφής.
      Πού έχουμε προχωρήσει; Είμαστε πέντε λεπτά πριν από τους Ολυμπιακούς Αγώνες και δεν έχει προχωρήσει η διαδικασία. 
      Δυο-τρία στοιχεία για την Επιτροπή Επαγγελματικού Αθλητισμού: Έχω την εντύπωση ότι η Επιτροπή Επαγγελματικού Αθλητισμού κάπου ξεφεύγει του ρόλου της. Αναλαμβάνει και το ρόλο μεσάζοντα για να βρει ποιος αγόρασε, ποιος πούλησε. Φωνάζει εκεί πέρα τους επενδυτές για να παίξει το ρόλο του εσωτερικού εισηγητή. Δεν καταλαβαίνω αν αυτός είναι ο ρόλος, τον οποίον εμείς έχουμε βγάλει από τη νομοθέτηση, κύριε Υπουργέ.
      Και υπάρχει κι ένα άλλο σημείο, το οποίο πρέπει να απαντήσουμε: Οι αποφάσεις της επιτροπής σε ποιον έλεγχο σε δεύτερο βαθμό υπόκεινται; Διότι εδώ έχει εμφανιστεί το φαινόμενο το πρωτοβάθμιο πειθαρχικό όργανο να επαναφέρει αποφάσεις.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, έχετε ξεπεράσει το χρόνο. Σας δώσαμε δυόμισι λεπτά.
      ΓΕΩΡΓΙΟΣ ΟΡΦΑΝΟΣ: Ένα λεπτό, κύριε Πρόεδρε, για να κλείσω την ενότητα, όπως την έχω τοποθετήσει.
      Ισχύει αυτό που λέει ο κύριος Υπουργός ότι είναι ανεξάρτητη αρχή, άρα οι αποφάσεις της υπόκεινται σε έλεγχο μόνο από το Συμβούλιο της Επικρατείας; Και αν ναι, πώς καταστρατηγείται η διαδικασία είτε με τις αποφάσεις της ΕΠΑΕ είτε με το πρωτοβάθμιο όργανο;
      Κλείνοντας, κύριε Πρόεδρε, θα ήθελα να θυμίσω και κάτι για τη Θεσσαλονίκη. Υπάρχουν τα άρθρα 122 και 127α΄ που προβλέπουν τοπικό πρωτοβάθμιο δικαιοδοτικό όργανο και ειδικό τμήμα ΣΕΑ στη Θεσσαλονίκη για τα τμήματα εκείνα όπου οι διαδικασίες γίνονται από τη Θεσσαλία και πάνω: Θεσσαλία, Ήπειρο, Μακεδονία και Θράκη. Θα προχωρήσει η διαδικασία; Ή τα βάζουμε μόνο στους νόμους για να προβλέπονται;
      Και κλείνοντας, να αναφερθώ στο θέμα της βίας, επειδή μας προκαλέσατε να φέρουμε προτάσεις για τη βία.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δεν σας προκάλεσα. Σας παρακάλεσα.
      ΓΕΩΡΓΙΟΣ ΟΡΦΑΝΟΣ: Μας προκαλέσατε. Είναι μία πρόκληση με την καλή έννοια. Εάν μας παρακαλέσατε, κάτι θα κάνουμε.
      ΠΡΟΕΔΡΕΥΩΝ (Κωνσταντίνος Βρεττός): Κύριε Ορφανέ, παρακαλώ ολοκληρώστε.
      ΓΕΩΡΓΙΟΣ ΟΡΦΑΝΟΣ: Υπάρχει ο νόμος. Και ο νόμος προβλέπει κάποιες διαδικασίες. Εάν θέλετε τη στήριξή μας στις διαδικασίες αυτές, ναι. Εμείς έχουμε ψηφίσει τις διατάξεις για τη βία και θα τις στηρίξουμε με κάθε τρόπο εφόσον εσείς αποφασίσετε ότι είναι η ώρα να δώσετε τη μάχη. Όχι όμως να κρύβεστε πίσω από το δάχτυλο ή να κάνετε υπεκφυγές: «Δεν μπορούμε να βρούμε το ένα, δεν μπορούμε να βρούμε το άλλο». Η ατιμωρησία είναι το έσχατο όριο από το οποίο πρέπει να ξεφύγουμε.
      Σαφέστατα λοιπόν ο αθλητισμός έχει αυτά που περιγράφονται στην επερώτηση κι εσείς πρέπει να δώσετε τις απαντήσεις σας.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Δαϊλάκης έχει το λόγο.
      ΣΤΑΥΡΟΣ ΔΑΪΛΑΚΗΣ: Κύριε Πρόεδρε, καταλαβαίνω ότι το ΠΑΣΟΚ παίζει το ολυμπιακό χαρτί τέλεια. Εν όψει εκλογών θα δούμε να εντείνεται αυτό το παιχνίδι. Και μία Κυβέρνηση παραπαίουσα, όπως είναι η σημερινή, ελπίζει παντού.
      ΜΟΣΧΟΣ ΓΙΚΟΝΟΓΛΟΥ: Έτσι όπως μιλάτε…
      ΣΤΑΥΡΟΣ ΔΑΪΛΑΚΗΣ: Δεν υπάρχει πρόβλημα. Εμείς θα στεναχωρηθούμε;
      ΜΟΣΧΟΣ ΓΙΚΟΝΟΓΛΟΥ: Ξέρετε ότι κινδυνεύετε…
      ΣΤΑΥΡΟΣ ΔΑΪΛΑΚΗΣ: Κινδυνεύουμε από μία Κυβέρνηση που παραπαίει, κινδυνεύουμε γενικότερα. Και αυτό είναι το νόημα της επερώτησης: ότι αγωνιούμε γι’ αυτά που συμβαίνουν.
      Πριν από λίγες ημέρες ο Υφυπουργός έκανε μία δήλωση για τον αθλητισμό, ότι θα έχουμε μία περικοπή της τάξης του 15% στις επιχορηγήσεις για το 2004. Αληθεύει.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ποιος το είπε αυτό;
      ΣΤΑΥΡΟΣ ΔΑΪΛΑΚΗΣ: Εσείς.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Όχι.
      ΣΤΑΥΡΟΣ ΔΑΪΛΑΚΗΣ: Σημερινό δημοσίευμα για τις επιχορηγήσεις. Σας το καταθέτω για να το δείτε.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Πού είναι το δημοσίευμα;
      ΣΤΑΥΡΟΣ ΔΑΪΛΑΚΗΣ: Είναι σήμερα στον «ΕΛΕΥΘΕΡΟ ΤΥΠΟ». Θα σας το δώσω.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Το διαψεύδω. 
      ΣΤΑΥΡΟΣ ΔΑΪΛΑΚΗΣ: Και οι δικές σας εφημερίδες το έχουν σήμερα. 
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Να το πάτε στον «ΕΛΕΥΘΕΡΟ ΤΥΠΟ» που λέει ό,τι θέλει.
      ΣΤΑΥΡΟΣ ΔΑΪΛΑΚΗΣ: Σε μία οικονομική επένδυση εθνικού χαρακτήρα, όπως είναι οι Ολυμπιακοί Αγώνες –για να λέμε τα σύκα σύκα- νομίζω ότι αυτοί που αγωνιούν είναι οι της περιφέρειας. Εν ονόματι των Ολυμπιακών Αγώνων υπάρχει μία σιωπή και ένας φόβος. Ο φόβος πόσο θα μας κοστίσει το ότι στερούνται έργα στην περιφέρεια, το ότι είδα με έκπληξη…
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε συνάδελφε…
      ΣΤΑΥΡΟΣ ΔΑΪΛΑΚΗΣ: Δεν γίνονται έργα, κύριε Υπουργέ, και το ξέρετε. Δεν είναι Φλώρινα η υπόλοιπη περιφέρεια. Ούτε κοστίζει το «Άπονη ζωή» και στη Δράμα και στην Καβάλα κάποια δισεκατομμύρια. Αν θέλατε να ενισχύσετε τον αθλητισμό, θα λέγατε ότι δεν έχουμε τα «Πρέσπεια» και τα δίνουμε στα σωματεία, όταν στερούνται αυτά. Αλλά το Υπουργείο Πολιτισμού δεν μπορεί να πληρώνει δισεκατομμύρια για να ακούσουμε ένα τραγούδι, το «Άπονη ζωή». 
     Στην περιφέρεια, λοιπόν, δεν γίνεται κανένα απολύτως αθλητικό έργο. Όταν είχαμε βάλει έγκαιρα από την αρχή που ξεκίνησε να συνεδριάζει η Επιτροπή ότι σε αυτό που πρέπει να δώσουμε προτεραιότητα είναι τα εθνικά προπονητήρια, η Κυβέρνηση δεν άκουσε και σήμερα πληρώνουμε στους Βούλγαρους προπονητήρια για να κάνουν προετοιμασία οι δικοί μας Ολυμπιονίκες. Και αυτό το λέω γιατί είδα με έκπληξη να γυρίζει ο κύριος Υπουργός για να ρωτήσει τους συμβούλους του. Υπάρχει σύμβαση με τη Βουλγαρία. Είναι ακριβώς πίσω από το όρος που είναι ο νομός μου. Δηλαδή στην άλλη πλαγιά προετοιμάζονται Έλληνες Ολυμπιονίκες.
     ΓΕΩΡΓΙΟΣ ΟΡΦΑΝΟΣ: Γιατί δεν το κάνατε στη Δράμα;
     ΣΤΑΥΡΟΣ ΔΑΪΛΑΚΗΣ: Ναι, γιατί δεν το κάνατε στη Δράμα; Το είχαμε βάλει να γίνει στη Δράμα. 
     Αλλά η περιφέρεια έχει και το φόβο που ανέφερε ο κ. Κεφαλογιάννης για το πόσο θα μας κοστίσουν οι Ολυμπιακοί Αγώνες. Και σε αυτό πρέπει να δώσετε βαρύτητα. Πρέπει να υπάρξει σοβαρότητα. Είναι ένα εθνικό εγχείρημα. Μακάρι, αν ήμασταν κυβέρνηση, να υπήρχε ανάλογη συμπεριφορά. Η Νέα Δημοκρατία διά του Προέδρου της στάθηκε και στέκεται.
     Κύριε Υπουργέ, όταν μίλησα για την «dream-team» εννοούσα ότι τη χρησιμοποιείτε, όπως σας είπε και ο κ. Ορφανός, παντού, σε δημοτικές εκλογές κλπ. Εγώ περιμένω ότι και στις εθνικές εκλογές θα γυρνάτε με τους αρσιβαρίστες και τον προπονητή για να δείξετε ότι όλοι είναι ΠΑΣΟΚ. Δεν είναι όλοι ΠΑΣΟΚ. Ο ελληνικός λαός δεν μπορεί να σηκώσει άλλα βάρη.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Μα, γιατί επιμένετε σε πράγματα που δεν σας τιμούν να τα λέτε; Ποιος χρησιμοποιεί την «dream-team»; Εμείς; Εσείς δηλαδή υποτιμάτε τόσο πολύ τον Πύρο Δήμα, τον Καχιασβίλι, τον Λεωνίδη και τους άλλους αθλητές, ώστε φαντάζεστε ότι μπορεί να τους χρησιμοποιήσει κανένας; 
     ΣΤΑΥΡΟΣ ΔΑΪΛΑΚΗΣ: Η ψυχή τους το ξέρει!
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Η ψυχή τους το ξέρει; Τόσο πονεμένη είναι η ψυχή τους; Εσείς την αγαπάτε πολύ την «dream-team»; Σας έδωσα προηγουμένως μία εξήγηση για τις σχέσεις τουλάχιστον τις δικές μου με αυτήν τη συγκεκριμένη Ομοσπονδία.
     ΣΤΑΥΡΟΣ ΔΑΪΛΑΚΗΣ: Μην το παίρνετε προσωπικά. Πολιτικά μιλάμε. 
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Είναι χρησιμοποίηση να πάει ο Πρωθυπουργός στη Νίκαια και να πάνε εκεί αθλητές Ολυμπιονίκες; Σοβαρά μιλάτε;
     Ε, λοιπόν, αφού το θέλετε, θα σας απαντήσω σε τέτοιο επίπεδο, δημαγωγικό. Ακούστε τα, λοιπόν, αφού το θέλετε. Όταν έγινε η διεκδίκηση της χρυσής Ολυμπιάδας στο Τόκιο το 1996, επικεφαλής της ελληνικής αντιπροσωπείας ήταν ο κ. Κωνσταντίνος Μητσοτάκης και ανάμεσα σε όλους μαζί του ήταν δεκαπέντε Έλληνες Ολυμπιονίκες για την υποστήριξη της υποψηφιότητας. Είναι θεμιτό ή όχι; 
     ΣΤΑΥΡΟΣ ΔΑΪΛΑΚΗΣ: Σωστό.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Γιατί όταν εγκαινιάζουμε το μεγαλύτερο αθλητικό κέντρο της Ευρώπης και πρέπει να το προβάλουμε σε όλον τον κόσμο, δεν πρέπει να είναι ο Πρωθυπουργός; Αυτό δεν είναι θεμιτό; 
     ΣΤΑΥΡΟΣ ΔΑΪΛΑΚΗΣ: Δεν είπα αυτό. Είπα για τις δημοτικές εκλογές.
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Λοιπόν, σας παρακαλώ.
     Προχωρώ, για να καταλάβετε τι πράγματα λέτε. Δεν θέλω να τα λέω αυτά τα πράγματα μέσα στη Βουλή. Η κ. Πετραλιά είχε έναν πατέρα, τον οποίον τιμώ σε ό,τι αφορά την αθλητική του δραστηριότητα, με μεγάλη δραστηριότητα στην Ελληνική Ολυμπιακή Επιτροπή. Δημιουργήσαμε αγώνες στη μνήμη αυτού του ανθρώπου, τα «Πετράλεια». Γιατί πήγε εκεί ο Κεντέρης, ο Τζέκος και η Θάνου; Γιατί δεν το λέτε αυτό; Αυτό σημαίνει ότι η κ. Πετραλιά χρησιμοποιεί τους Ολυμπιονίκες; Πήγε ο αθλητής αυτός προφανώς να τιμήσει μία γυναίκα την οποία όταν ήταν Υπουργός την τιμούσε. Το βρίσκω πολύ λογικό. Όταν μου το είπαν οι αθλητές, τους είπα: «Να πάτε». Τι είναι αυτές οι κορώνες που πετάτε στη Βουλή τώρα: «Γιατί πάει ο Πρωθυπουργός;». Σας το λέω, λοιπόν. Πήγαν σε μία απλή εκδήλωση Βουλευτού προς τιμήν του πατέρα της οι Ολυμπιονίκες και καλά έκαναν. Χρησιμοποίηση είναι αυτό;
     Σας παρακαλώ, μη χρησιμοποιείτε αυτούς τους όρους εδώ μέσα. Προκαλείτε χωρίς λόγο και είναι στο κενό όλα αυτά.  Γιατί όταν και εγώ κάνω τα «Λιάνεια» με το καλό και έρθουν να με τιμήσουν οι συνάδελφοί μου από τη Μακεδονία, φαντάζομαι ότι τότε θα καλέσω και εγώ τους Ολυμπιονίκες και δεν θα είναι πρόκληση και αυτό. Τριάντα χρόνια τους γνωρίζω. Οι ανθρώπινες σχέσεις καταλύονται; 
     Έρχομαι τώρα στα σοβαρά θέματα που θέσατε, κύριε Ορφανέ. «Να χτυπάτε» –λέτε- «το καμπανάκι και να το ακούτε», αλλά εγώ θα σας θυμίσω να ακούμε και την καμπάνα όταν χτυπάει, όχι μόνο το καμπανάκι. Και να μη ρωτάμε «για ποιον χτυπάει η καμπάνα», η καμπάνα χτυπάει για όλους! Για να θυμηθώ ένα μεγάλο και αγαπημένο μου συγγραφέα, τον Έρνεστ Χέμινγουεϊ. 
     Κατά συνέπεια, σε ό,τι αφορά τους Ολυμπιακούς, οι τόνοι στη Βουλή πρέπει να είναι μετρημένοι και το ξέρετε. Τους είχαμε αυτούς τους τόνους, κύριε Κεφαλογιάννη, και στην Επιτροπή επί μία τριετία και απορώ γιατί τους καταργούμε τώρα.
      Όλοι γνωρίζετε ότι στους Ολυμπιακούς δεν σήκωσα ποτέ τους τόνους. Θεωρώ πολύτιμη την προσφορά σας, πολύτιμη τη συμμετοχή σας. Το «ναι» σας είναι ολοκάθαρο, εκτός ενός βεβαίως, τον οποίο πρέπει να μνημονεύσω. Όταν έγινε η περίφημη συνάντηση στο Δημαρχείο της Αθήνας, για να πάρουμε τους Ολυμπιακούς Αγώνες, όλη η Νέα Δημοκρατία ήταν ένθερμη υποστηρίκτρια του γεγονότος, παρ’ όλο που ηχούσε ακόμα η «σφαλιάρα» του Τόκιο. Ο μόνος που δεν ήταν ένθερμος, ήταν «ο πτερωτός γιατρός» που τώρα είναι άπτερος δήμαρχος. Θυμάμαι ότι ήταν λάβρος εναντίον των Αγώνων.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν είναι σωστό αυτό που κάνετε.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Προκαλείτε και γι’ αυτό τα λέω. Δεν τους ήθελε τους Ολυμπιακούς. Ένας πρωταθλητής πανευρωπαϊκών διαστάσεων δεν ήθελε τους Ολυμπιακούς. Πρέπει να λέμε τα πράγματα με το όνομά τους. Μη φτάσουμε τώρα στο σημείο να λέμε ποιος τους θέλει ή ποιος δεν τους θέλει, ή αν τους κάνουμε εμείς. 
      Εγώ λέω ότι θα τους κάνουμε εμείς και θα τους κάνουμε πολύ καλά. Αυτό το λέει και ο ελληνικός λαός, όπου το 48% μας εμπιστεύεται. Αλλά, αν ο μη γένοιτο τους κάνετε εσείς, σεβαστείτε την προσπάθειά μας. Τι θα ισχυριστείτε; Ότι τους κάνατε καλά σε δύο μήνες και δεν είναι έργο δικό μας σε οκτώ χρόνια; Σεβαστείτε το κι αυτό, αν και είναι μία μικρή πιθανότητα και στη φαντασία σας. 
      Όσον αφορά το ερώτημά σας για το ΕΣΚΑΝ, να πω ότι δημιουργήθηκε την 1.7.2003, λόγω καθυστέρησης της Ελληνικής Ολυμπιακής Επιτροπής, η οποία επί ένα τρίμηνο αρνιόταν να μας υποδείξει τον εκπρόσωπό της. Δεν μπορώ να τραβώ τους Αθανάτους από το γιακά και να τους λέω, φέρτε έναν άνθρωπο για τόσο σοβαρά πράγματα. Από τότε έχουμε ετοιμάσει όλες τις υπουργικές αποφάσεις που αναφέρονται στις διατάξεις του νόμου, οι οποίες θα δημοσιευτούν άμεσα. 
      Όσον αφορά το τμήμα του ΑΣΕΑΔ Θεσσαλονίκης, έχει ήδη συγκροτηθεί από τον περασμένο Απρίλιο. Μετά την αντιμετώπιση μερικών επί μέρους ζητημάτων για τη στέγαση και τη γραμματειακή του υποστήριξη, ήδη λειτουργεί. 
      Κύριε Κεφαλογιάννη, είπα καθαρά ότι δώσαμε τη δυνατότητα στις Ομοσπονδίες, εάν θέλουν, να συνάψουν δάνειο. Δεν υποχρεώσαμε καμιά ομοσπονδία να το κάνει αυτό.
      Δεν μπορώ να βεβαιώσω αν και το άκουσα ότι την άλλη μέρα επικρεμόταν ως απειλή στις ομοσπονδίες και στην Ελληνική Ολυμπιακή Επιτροπή το «μην το κάνετε, γιατί αν έρθει η Νέα Δημοκρατία θα το ακυρώσει». Σπεύδω να πω ότι το «φόρτωσαν» στον κ. Ορφανό που βεβαίως ποτέ δεν είχε πει κάτι τέτοιο.
      Σας λέω να κάνετε ό,τι θέλετε. Δεν υποχρεώνουμε καμία ομοσπονδία να οδηγηθεί σε δανεισμό. Θεωρήσαμε όμως ότι με αυτόν τον τρόπο τελειώναμε με αυτά τα συρόμενα και κυλιόμενα γεγονότα από τις αρχές της δεκαετίας του ’80, όπου κι εσείς έχετε τη μικρή σας συμμετοχή.
      Κύριε Κεφαλογιάννη, ξέρω ότι δεν υποτιμάτε ποτέ τον πολιτικό μου πολιτισμό. Δεν συμφωνώ με το ύφος αυτής της επερώτησης, γιατί, κατά τη γνώμη μου, όπως υπέροχα λέει ο Σεφέρης, το ύφος είναι ο άνθρωπος και ο άνθρωπος δεν μπορεί να περιφρονεί. Είστε είκοσι που υπογράφετε και περιφρονείτε εδώ τον ύψιστο θεσμό της χώρας, που είναι ο Πρωθυπουργός. Δεν μπορείτε να λέτε αυτά τα πράγματα για τον Πρωθυπουργό.
      Κι εγώ με «το ανεπάγγελτος» δεν μπορώ να συμφωνήσω και σας το λέω δημόσια. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αυτό είναι είδηση. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Γιατί είναι είδηση; Είναι είδηση για σας ότι ο Αρχηγός σας έχει εργαστεί; Αν το θεωρείτε εσείς είδηση, εγώ θεωρώ ότι δεν μπορεί να το λέει κανένας αυτό. Άλλο πράγμα εννοούσε ο Πάγκαλος και ήμουν παρών. Δεν μου αρέσει να προκαλώ τους θεσμούς. Πώς προκαλείτε με αυτόν τον τρόπο, με αυτούς τους βαρείς χαρακτηρισμούς έναν άνθρωπο ο οποίος έχει αποδείξει ότι είναι άνθρωπος του μέτρου, της σύνεσης και της σεμνότητας; Αυτό μην το αρνείστε τουλάχιστον.
      Όσον αφορά το γήπεδο του Ηρακλή, συμβαίνει να έχω φορέσει τη φανέλα του Ηρακλή και είμαι ευαίσθητος. Δεν μπορεί ποτέ να γίνει γήπεδο σε μία ομάδα που δεν συμφωνούν οι δύο πλευρές της, ο ερασιτέχνης και ο επαγγελματίας, η ΠΑΕ.
      Η ΠΑΕ Ηρακλής ήθελε παλιά να έχει γήπεδο στους χορατζήδες για να οικονομήσει. Εγώ έλεγα ότι έπρεπε να γίνει στη Μίκρα, γιατί έτσι πρέπει να γίνονται τα γήπεδα, εκεί που υπάρχουν αθλητικοί χώροι. Δεν έχουν συμφωνήσει ακόμη, ώστε να έχουμε μία ενιαία πρόταση. Περιμένει ο κ. Βενιζέλος να συμφωνήσουν οι δύο πλευρές. Όταν θα συμφωνήσουν, θα αντιμετωπίσουμε το γήπεδο του Ηρακλή εφάμιλλα με τον τρόπο που αντιμετωπίζουμε τα άλλα μεγάλα θέματα των γηπέδων της χώρας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Τόσο λίγο, κύριε Πρόεδρε; 
     ΠΡΟΕΔΡΕΥΩΝ (Κωνσταντίνος Βρεττός): Το λογιστικό τμήμα του Προεδρείου είχε αφαιρέσει πέντε λεπτά. Προχωρήστε όμως. 
     ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ευχαριστώ πολύ. 
     Όσον αφορά τα όργανα του ΣΕΓΑΣ, γίνεται έλεγχος, όπως σας είπα. Θα κοιτάξω όμως το θέμα που τίθεται. Σας λέω ότι το πόρισμα που θα βγει, θα το πάρετε αμέσως. Δεν ξέρω να σας πω ποια είναι η αλήθεια σ’ αυτό το θέμα. Κατανοώ όμως και συμμερίζομαι την ευαισθησία σας.
     Για την Καλαμαριά έχετε άδικο. Δεν ξοδέψαμε 3,5 δισεκατομμύρια δραχμές, αλλά περίπου 800 εκατομμύρια δραχμές, που δεν αφορούσαν το χόρτο. Τότε δεν είχε πρόβλημα. 
      Τώρα που απέκτησε πρόβλημα, θα το αντιμετωπίσουμε με νέο χλοοτάπητα στο γήπεδο.
      Στο Καυτατζόγλειο όλη η δραστηριότητα του στίβου έχει μεταφερθεί στη Νεάπολη και στους Αμπελοκήπους. Η ίδια η επιτροπή του ΣΕΓΑΣ έχει εκφράσει την ικανοποίησή της. Αλλά ο ΣΕΓΑΣ πολλές φορές έχει πολλά πρόσωπα.
      Με ρωτήσατε αν έχουν τιμωρηθεί ομάδες  από την επιτροπή επαγγελματικού αθλητισμού. Για μένα αυτή η επιτροπή πρέπει να αφεθεί απερίσπαστη στο έργο της. Έχει ανθρώπους που δεν ανήκουν στο χώρο του αθλητισμού, δεν τον ξέρουν, μεγάλοι επιστήμονες με απόλυτη ακεραιότητα. Γι’ αυτό πρέπει να τους αφήσουμε να κάνουν τη δουλειά τους. 
      ΓΕΩΡΓΙΟΣ ΟΡΦΑΝΟΣ: Πέστε τα στον κ. Βενιζέλο.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού):  Ο κ. Βενιζέλος πουθενά δεν παρεμβαίνει. Απάντησα και στο θέμα Φωστήρα Παναχαϊκής και στα περίφημα θέματα ΠΑΟΚ και Άρη. Πείτε μου μία περίπτωση, όπου έχετε αποδείξεις, ότι δόθηκαν  χρήματα από τη Γενική Γραμματεία -γιατί δεν τα δίνει ο κ. Βενιζέλος από την τσέπη του- για να το παραδεχθώ ότι έδωσα λεφτά στον ΠΑΟΚ και στον Άρη.  Τα λεφτά που δόθηκαν στον ΠΑΟΚ ήταν αυτά που προβλέπονταν από το ΠΡΟΠΟ γιατί δεν είχε παίκτης του κόκκινη κάρτα, τα οποία πήρε δικαίως και τα χρησιμοποίησε για να λύσει τα τότε προβλήματά του. Αυτό είναι θεμιτό. Μη λέτε πράγματα που δεν συμβαίνουν.
      ΓΕΩΡΓΙΟΣ ΟΡΦΑΝΟΣ: Εγώ μίλησα για τις ομάδες, για τα θέματα βίας. Ποιοι έχουν τιμωρηθεί;
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Τιμωρίες που λέτε ότι δεν έχουν επιβληθεί, θα σας πω μία σειρά τιμωριών, που δεν έχουν επιβληθεί ποτέ μέχρι τώρα.
      ΓΕΩΡΓΙΟΣ ΟΡΦΑΝΟΣ: Ποιοι έχουν τιμωρηθεί για θέματα βίας;
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Ακούστε πόσες ομάδες τιμωρήθηκαν, γιατί λέτε ότι δεν τιμωρούνται. Αυτά τα θέματα που αναφέρω, σχετίζονται με τα θέματα βίας. 
      Μία αγωνιστική εκτός η ΑΕΚ, μία ο Άρης, τρεις ο Ατρόμητος, τέσσερις ο Βίδας, δύο αγωνιστικές ο ΠΑ.Σ.Γιάννενα, μία ο Εθνικός, μία ο Ηρακλής, μία η Λάρισα. Ο Ολυμπιακός Πειραιώς δύο αγωνιστικές εκτός έδρας και τέσσερις ….
      ΓΕΩΡΓΙΟΣ ΟΡΦΑΝΟΣ: Αυτοί που τα προκάλεσαν τι έπαθαν;
       ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Αφήστε να σας πω. Πότε τιμωρήθηκαν μεγάλες ομάδες τόσες φορές; Ο Παναθηναϊκός μία αγωνιστική κεκλεισμένων των θυρών, μία εκτός έδρας, δύο εκτός έδρας. Δηλαδή όταν έχουν τιμωρηθεί οι μεγαλύτερες ομάδες της χώρας, λέτε ότι δεν τιμωρούνται οι ομάδες.
     ΓΕΩΡΓΙΟΣ ΟΡΦΑΝΟΣ: Άλλο ρώτησα.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Για τη φαρμακοδιέγερση. Ο ποδοσφαιριστής Ζαγοράκης της ΑΕΚ απηλλάγη. Χορδονούρης στη Σκόντα Ξάνθης, δύο χρόνια απαγόρευση συμμετοχής, Σιλιγαρδάκης του Αιγάλεω, δύο χρόνια απαγόρευση συμμετοχής, Μουλανυϊ του Πανιωνίου, οκτώ  μήνες απαγόρευση συμμετοχης, Μπλένταρ Κόβα της Καλλιθέας, οκτώ μήνες απαγόρευση συμμετοχής. Πώς λέτε ότι δεν επιβάλλονται ποινές; Σας δίνω στοιχεία. 
      Η διάταξη του άρθρου 128 για τον αθλητικό εισαγγελέα έχει πλέον ενεργοποιηθεί από την πολιτεία απολύτως και μάλιστα έφερε και αποτελέσματα. Μόλις προχθές είδατε ότι ο εισαγγελέας κάλεσε τους δύο προέδρους των ομάδων Παναθηναϊκού και Ολυμπιακού και είδαμε και το άμεσο θετικό γεγονός. Δεν άνοιξε μύτη, δεν κουνήθηκε φύλλο, δεν έγινε το παραμικρό επεισόδιο. Επιμένω, όταν οι παράγοντες των ομάδων συμφωνούν δεν υπάρχουν γεγονότα. 
      Για τους Συνδέσμους. Την αρμοδιότητα της διάλυσης των Συνδέσμων την έχει βάσει του νόμου, από το άρθρο 41β ο Γενικός Γραμματέας Αθλητισμού. Αυτό είναι αδιαμφισβήτητο. Επειδή από την επιτροπή επαγγελματικού αθλητισμού -λόγω της σπουδής με την οποία ζητήσαμε να γίνει αυτό- εγκρίθηκαν ως νόμιμοι δέκα σύνδεσμοι, καταλαβαίνετε εσείς που παροικείτε την Ιερουσαλήμ του αθλητισμού, τι θα σήμαινε για όλη τη χώρα, όταν αυτοί οι σύνδεσμοι ήταν μόνο από ένα σωματείο. Είπαμε ότι σιωπηλά πρέπει να δοθεί μία παράταση. Ζητήσαμε την κατανόηση της επιτροπής. Και είπαμε στο Γενικό Γραμματέα να δώσει την παράταση με ένα συγκεκριμένο τρόπο. Εδόθη και όσοι νομιμοποιηθούν, θα είναι νόμιμοι. Όσοι δεν νομιμοποιηθούν, θα κλείσουν.
      Για τη θέσπιση της επιτροπής επαγγελματικού αθλητισμού θέλω να πω και τα θετικά της που είναι πολλά. Μπορεί να έχουμε μία δύο περιπτώσεις. Θα το συμμεριστώ. Ίσως δεν θα πείσω απόλυτα, αλλά συμφωνώ ότι δεν πρέπει να αλλάζουν μεσούντος ενός πρωταθλήματος οι κανονισμοί του αθλήματος. Δεν μπορεί να δίνονται τιμωρίες στη μέση ενός πρωταθλήματος και να αιφνιδιάζονται όλοι. Σε αυτό συμφωνώ. Αλλά η επιβολή και η αναγκαιότητα αυτού του νόμου, ήταν τόσο μεγάλη, όταν ξεκινήσαμε, που λέγαμε ότι θα προχωρήσουμε. Και αυτό μας προέκυψε στη μέση. Θα το αντιμετωπίσουμε σε αυτό το νομοσχέδιο που έρχεται άμεσα, με ριζικές και τελεσίδικες λύσεις.
      ΓΕΩΡΓΙΟΣ ΟΡΦΑΝΟΣ: Αυτόν τον κύκλο να μην τον διαταράξετε, θα είναι αιτία πολέμου.
	ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Εντάξει, αλλά υπάρχουν θέματα σχετικά με την αντιμετώπιση της βίας στα οποία και σεις πιστεύω ότι συμφωνείτε. Ακούστε τι προτείνουμε εμείς. Προσθήκη στα ποινικά αδικήματα, χρήση αλκοόλ, αντεθνικά και ρατσιστικά συνθήματα, αφαίρεση βαθμών ως πειθαρχική κύρωση σε αθλητικά τμήματα. Δεν την θέλουν οι ομάδες, δεν την θέλει και η ΕΠΟ. Ελάτε να αποφασίσουμε σ’ ένα κοινό μέτωπο. Απαγόρευση τηλεοπτικής μετάδοσης αγώνων τιμωρημένων ανωνύμων αθλητικών εταιρειών, αναστολή λειτουργίας ενδεχομένως για ένα διάστημα συνδέσμων φιλάθλων. Τροποποίηση του ΚΑΠ. Συμφωνήσαμε με την ΕΠΟ. Απαγόρευση τηλεοπτικής μετάδοσης τιμωρημένων σωματείων. Αυστηρότερες κυρώσεις για τα αντεθνικά και ρατσιστικά συνθήματα. Αυτό γίνεται στην Ευρώπη.
	Προκειμένου δε οι τροποποιήσεις του ΚΑΠ να είναι έγκυρες και να ισχύσουν από την τρέχουσα αγωνιστική περίοδο απαιτείται νομοθετική ρύθμιση. Γι’ αυτό ζητάμε και τη δική σας συνδρομή. 
	Άλλες ενέργειες που έκανε το Υπουργείο. Εναρμόνιση με την απόφαση ΤRV του Ευρωπαϊκού Συμβουλίου που δεν την έχει εφαρμόσει η Ελλάδα και το πρόγραμμα EYROFAN δηλαδή σεμινάρια σε σωματεία και σε παράγοντες. Έξω ανθίζουν παντού και στην Ελλάδα δεν γίνονται. 
	Όσον αφορά την Επιτροπή Επαγγελματικού Αθλητισμού, πιστεύω στο ρόλο της. Αυτή η υποχρέωση για πρώτη φορά να τακτοποιήσουν τα χρέη τους στην εφορία και στο ΙΚΑ όλες οι ΠΑΕ και να είναι συνεπείς προς τις υποχρεώσεις τους προς τους αθλητές υπάρχει για πρώτη φορά στο ελληνικό ποδόσφαιρο. Επίσης, η Επιτροπή Επαγγελματικού Αθλητισμού προχώρησε σε ελέγχους τόσο στους μετόχους, για πρώτη φορά όσο και στους διοικούντες των ομάδων καθιστώντας σε όλους σαφές ότι οι νόμοι υπάρχουν για να εφαρμόζονται. Το απέδειξε αυτό στις υποθέσεις, Ψωμιάδη, Μπέου κλπ. Ακόμη η επιτροπή εφαρμόζοντας το νόμο δεν χορήγησε πιστοποιητικό συμμετοχής στο πρωτάθλημα ποδοσφαίρου σε ορισμένες ομάδες που δεν πληρούσαν τις προϋποθέσεις, με πολύ μεγάλο πολιτικό κόστος. Οι ομάδες αυτές ήταν ο Ολυμπιακός Βόλου, ο Παναιγιάλειος, ο Αθηναϊκός και άλλες. Στο χώρο του βόλεϊ η επιτροπή πήρε τα μέτρα που γνωρίζετε πώς τιμώρησε ομάδες. Και εκεί δέχθηκε επίθεση και αμφισβήτηση για το εύρος των αρμοδιοτήτων της. 
	Τέλος, όσον αφορά τους Ολυμπιακούς Αγώνες αυτό το εθνικό κεκτημένο δεν είναι μόνο δικό μας. Είναι εξίσου και δικό σας, είναι όλων των Ελλήνων. Επειδή πιστεύω ότι διακαώς θέλετε να γίνουν καλοί Ολυμπιακοί Αγώνες σας λέω ότι υπάρχουν εννέα μήνες οι μεγάλοι αυτοί αγώνες. Πρέπει να σταματήσει αυτή η γκρίνια για τα έργα και να στραφούμε πλέον στους αθλητές. Είναι η ώρα της προολυμπιακής προετοιμασίας. Να φτιάξουμε μια ατμόσφαιρα γιορτής στη χώρα. Να περιβάλουμε με σεβασμό και αγάπη τον αθλητή και να προχωρήσουμε ενωμένοι. Γιατί το 1896 η χώρα θριάμβευσε, ακόμα και οι επαίτες έφυγαν από τους δρόμους της Αθήνας για να βοηθηθούν οι αγώνες. Δεν μπορούμε να πάρουμε τέτοια μέτρα. Δεν τα έχουμε ανάγκη πια. Είμαστε μια ισχυρή χώρα. Σας καλώ όλους να διαφυλάξουμε το πνεύμα ενότητας των αγώνων. 
	ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Κεφαλογιάννης.
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, είναι ακριβές αυτό που είπε ο κύριος Υφυπουργός για τους Ολυμπιακούς Αγώνες του 1896, τότε που ακόμα και οι επαίτες έφυγαν από το κέντρο της Αθήνας για να γίνουν οι Ολυμπιακοί Αγώνες. Τότε, όμως, είχαμε και έναν Αβέρωφ, ο οποίος έκανε το Καλλιμάρμαρο με δωρεά. Σήμερα τι έχουμε; Έχουμε το ολυμπιακό νομοσχέδιο που συζητείται αύριο για να τακτοποιήσει συμφέροντα εργολάβων, με φωτογραφικές διατάξεις, με παροχές στους ολίγους έχοντες και κατέχοντες και φίλους της Κυβέρνησης του ΠΑΣΟΚ.
	ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Κεφαλογιάννη, να ξέρετε ότι δεν είναι δική μας αυτή η απάντηση που διαβάσατε προηγουμένως. Είναι άλλου συναρμόδιου Υπουργού. Να το ξέρετε γιατί αιφνιδιάστηκα. 
	ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πηγαίνουμε στο ν. 3057. Αν αναφέρεστε στο συγκεκριμένο άρθρο του γνωστού νόμου Βενιζέλου για τον αθλητισμό που κατάργησε το Υπουργείο Αθλητισμού, το κατανοώ. Δεν έχει σημασία αν υπογράφετε εσείς ή ο κ. Βενιζέλος. Η Κυβέρνηση έχει ενιαία παρουσία ανεξάρτητα ποιος υπογράφει ή όχι. Ελπίζω οι δύο συναρμόδιοι Υπουργοί του ίδιου χώρου του τμήματος αθλητισμού και πολιτισμού να συνεργάζεστε και η απάντηση του ενός να είναι αποδεκτή από τον άλλο.
      Αν έχετε διαφορετική άποψη να το συζητήσετε με το συνάδελφό σας Υπουργό. Η απάντηση είναι συγκεκριμένη, θα σας τη διαβάσω για να μείνει στα Πρακτικά. Είναι η με αριθμό 431/25-11-2003 απάντηση που ήρθε στη Βουλή πριν λίγες μέρες και έφθασε στα χέρια του Βουλευτή μέσω του γραφείου της Βουλής σήμερα. Συνεννοηθείτε λοιπόν με το συναρμόδιό σας Υπουργό κ. Βενιζέλο. 
      Τώρα, κύριε Πρόεδρε, ενοχλήθηκε και ο Κοινοβουλευτικός Εκπρόσωπος του ΠΑΣΟΚ και ο παριστάμενος Υφυπουργός από το ύφος δήθεν της επερώτησής μας. Θα σας διαβάσω τι λέμε στην επερώτησή μας: Η Κυβέρνηση αναλώνεται σε κομματικές πανάκριβες φιέστες με εξόφθαλμα εκλογικούς σκοπούς. Αυτό είναι «το μήλο της Έριδος», η ενόχληση της Κυβέρνησης. 
      Κύριε Υπουργέ, πείτε μου εσείς πώς κρίνετε την παρουσία του Πρωθυπουργού με όλο το επιτελείο των Υπουργών και δεκαπέντε πρωταθλητές στα εγκαίνια –δεν έχει τελειώσει ακόμα- του Παγκρήτιου Σταδίου με όλους τους Ολυμπιονίκες υποχρεωμένοι να είναι εκεί, μεταφερόμενοι σαν περιοδεύων θίασος για να φωτογραφηθούν με τον Πρωθυπουργό. Έχει καμία σχέση αυτό με τα Βαρδινογιάννεια που έχουν εξελιχθεί σε έναν από τους πιο αναγνωρισμένους θεσμούς στο χώρο του στίβου, ή τα Τσικλητήρεια ή αύριο τα Λιάνια  όπως είπατε εσείς. Μακάρι να υπάρχουν τέτοιες πρωτοβουλίες. Μακάρι να πάμε στην περιφέρεια, όπως στο Ρέθυμνο, τις Σποράδες, τη Φλώρινα, τα Τρίκαλα. Το λέω γιατί εσείς δεν είχατε έτοιμο κανένα στάδιο να γίνουν αυτοί οι αγώνες στην Αθήνα. Έχουν όμως καμία σχέση οι αγώνες των αθλητών με τις φιέστες; Καμία. Οι χαρακτηρισμοί ήταν ήπιοι. 
      Κύριε Πρόεδρε, ο κύριος Υπουργός δεν μας απάντησε αν το Υπουργείο Αθλητισμού θα συνάψει δάνειο με τράπεζες τον Ιανουάριο του 2004 για να καλύψει τις υποχρεώσεις του. 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Σαφώς όχι. Το Υπουργείο δεν θα υπογράψει τέτοια σύμβαση. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Το λέω για να ξέρει η Βουλή ποια είναι η θέση της Κυβέρνησης. 
      Κύριε Πρόεδρε, πριν ένα χρόνο η Κυβέρνηση έλεγε ότι θα αναμορφώσει τον ελληνικό αθλητισμό. Είχαμε ψηφίσει αθλητικό νόμο πάλι με τυμπανοκρουσίες, είναι ο ν. 3057. Γι’ αυτόν το νόμο όπως και τον προηγούμενο του κ. Φούρα το 1999 χρειάζονταν δεκάδες υπουργικές αποφάσεις και προεδρικά διατάγματα. Με το συγκεκριμένο νόμο που εισηγήθηκε ο κ. Βενιζέλος, ήταν μάλιστα και η πρώτη παρουσία του παρισταμένου Υφυπουργού κ. Λιάνη, που δήλωσε τότε ότι δεν είναι δικός τους νόμος και δεν μπορεί να φέρει την ευθύνη της σύνταξής του, αυτός ο νόμος χρειάστηκε εκατόν οκτώ υπουργικές αποφάσεις και προεδρικά διατάγματα. 
      Θα ήθελα να παρακαλέσω τον κύριο Υφυπουργό να μας πει στο χρονικό διάστημα μέχρι σήμερα γιατί ο νόμος αναφέρεται στο ντόμπινγκ, στη βία, τον αθλητικό εισαγγελέα, και σε ένα σωρό ρυθμίσεις για τον αθλητισμό, πόσες υπουργικές αποφάσεις και προεδρικά διατάγματα έχουν εκδοθεί. 
      Το άλλο ερώτημα είναι αυτό που αναφέρθηκε ο κ. Ορφανός ότι 8 εκατομμύρια ευρώ έχουν δοθεί σε έκτακτες επιχορηγήσεις. Ο συγκεκριμένος νόμος λέει ότι οι επιχορηγήσεις πραγματοποιούνται μετά τη σύμφωνη γνώμη του Εθνικού Συμβουλίου Αθλητικού Σχεδιασμού, άρθρο 40 και επόμενα. 
      Γιατί το θέμα των επιχορηγήσεων, αφού εσείς μας αναφέρατε ένα σωρό «δικαιολογημένες» ή τουλάχιστον έτσι όπως τις παρουσιάσατε έκτακτες επιχορηγήσεις, δεν το πήγατε στο αρμόδιο όργανο, το ΕΣΑΣ; 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δεν υπάρχει τέτοιο πράγμα. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εκεί θέλω να καταλήξω! Αυτός ακριβώς είναι ο λόγος, κύριε Πρόεδρε και κύριοι συνάδελφοι. Η Κυβέρνηση ψηφίζει νόμους, «άδεια πουκάμισα», για να πείσει την Εθνική Αντιπροσωπεία ότι κάτι πάει να κάνει. Δεν προχωράει σε καμιά ρύθμιση για να μπορεί να διαχειρίζεται εκ των ενόντων τα δισεκατομμύρια των κονδυλίων του αθλητισμού και του ΟΠΑΠ. Αυτή είναι η πραγματικότητα!
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Δηλαδή, εσείς είστε υπέρ του Εθνικού Συμβουλίου; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Διότι δεν δικαιολογείται από το 1999 να μην έχουν υπογράψει καμία υπουργική απόφαση –ή ελάχιστες- και κανένα προεδρικό διάταγμα, να έρχονται εδώ και να φέρνουν έναν άλλο νόμο ο οποίος αναθεωρεί το νόμο του Φούρα, να χρειάζεται εκατόν οκτώ υπουργικές αποφάσεις και προεδρικά διατάγματα και τώρα ο παριστάμενος Υπουργός να μας λέει ότι δεν υπάρχει το όργανο για να πάει τις επιχορηγήσεις και να κρίνει αυτή η Εθνική Επιτροπή εάν θα πρέπει να δοθούν έκτακτες επιχορηγήσεις στο ένα ή στο άλλο σωματείο ή στη μία και στην άλλη Ομοσπονδία. Όλα, λοιπόν, εν κρυπτώ και όλα με αδιαφανείς διαδικασίες. Γι’ αυτό εγκαλούμε την Κυβέρνηση.  
      Το ίδιο πράγμα γίνεται και με τις διατάξεις για τη βία. Σας το είπε ο κ. Ορφανός ότι ο νόμος ορίζει ηλεκτρονική εποπτεία, έκδοση ονομαστικών εισιτηρίων κλπ. Αυτήν την υπουργική απόφαση την εκδώσατε. Ηρεμήστε, κύριε Υπουργέ! Αλλά θέσατε τόσο ασφυκτικές ημερομηνίες που δεν θα γίνει τίποτα, διότι εκπνέει 31/12. 
      Δεν έχουν ενεργοποιηθεί μέχρι σήμερα, τέσσερα χρόνια, αυτά που προβλέπουν οι νόμοι για τους αθλητικούς εισαγγελείς. Και για τη Θεσσαλονίκη. Δεν έχετε κάνει τίποτα! 
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού): Απάντησα στον κύριο Ορφανό!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Απαντήσατε! 
      Εγώ, λοιπόν, σας λέω ότι εάν είχατε αυτό το θεσμό, τι θα κάνατε; Οι «εμπρηστικές» δηλώσεις των παραγόντων θα διωκόταν αυτεπάγγελτα από τους αθλητικούς εισαγγελείς. 
      Τέλος, μιλάτε για τη βία. Ποιοι προστατεύουν τους φιλάθλους –όχι τους οπαδούς- στα γήπεδα; Οι αστυνομικοί! Εσείς θέσατε στο νόμο σας ότι το 5% επί του αντιτίμου των εισιτηρίων των αγώνων ποδοσφαίρου και καλαθοσφαίρισης περιέρχεται στα ασφαλιστικά ταμεία του αστυνομικού προσωπικού. Δεν έχετε κάνει τίποτα. Δεν έχετε πάρει την απόφαση. Αυτό που χρειάζεται είναι μία κοινή υπουργική απόφαση του Υπουργείου Αθλητισμού, του Υπουργείου Οικονομικών και του Υπουργείου Δημόσιας Τάξεως. Γιατί δεν το κάνετε; Για ποιο λόγο; 
      Τέλος, κύριε Πρόεδρε, δεν θέλω να μπω σε διένεξη με τις ομάδες. Μην ονοματίζετε ομάδες. Αλλά εσείς είστε η Κυβέρνηση η οποία με την ειδική εκκαθάριση των χρεών των ΠΑΕ φαλκιδεύσατε τα συμφέροντα του ελληνικού δημοσίου, όπως στην περίπτωση του Πανιωνίου –για να πούμε και ονόματα- του κ. Μπέου στον οποίο αναφερθήκατε. Τον βάλατε στην ειδική εκκαθάριση, έχασε το ελληνικό δημόσιο 2,8 δισεκατομμύρια δραχμές και πήγαν στον πλειστηριασμό και το πήραν, αγαπητοί συνάδελφοι, με 130 εκατομμύρια. 
      Μάλιστα και επειδή αναφερθήκατε και συγκεκριμένα, ειδική διάταξη –με συγχωρείτε για την έκφραση, κύριε Πρόεδρε- «ξέπλυμα» από την ελληνική Βουλή, τροπολογία που κατέθεσε η Κυβέρνηση και ψηφίστηκε στις 10 Οκτωβρίου 2002 έλεγε «Η βούληση του δημοσίου ικανοποιείται με τις διατάξεις του παρόντος νόμου». Δηλαδή, ο οποιοσδήποτε είχε ένα χρέος στη συγκεκριμένη ΠΑΕ προσέφευγε με εκατό χιλιάδες δραχμές και το ελληνικό δημόσιο το οποίο διεκδικούσε τρία δισεκατομμύρια δραχμές ακολουθούσε. Και ακολουθήθηκε αυτή η διαδικασία. Και το αρμόδιο Υπουργείο Ανάπτυξης δεν πήγε στη δικάσιμο, στο εφετείο. Είναι αυτή Κυβέρνηση; Είναι αυτή σοβαρότητα; Με αυτόν τον τρόπο υπηρετούμε τη διαφάνεια; 
      Το ίδιο έγινε και με άλλες ομάδες. Ειδική εκκαθάριση. Όλα από το παράθυρο. Νόμοι χωρίς ουσία. Δώσατε ή δεν δώσατε δάνειο στον ερασιτέχνη ομάδος της Θεσσαλονίκης για να δώσει, ο ερασιτέχνης, δάνειο 100 δισεκατομμύρια στην ΠΑΕ ώστε να μπορέσει να λειτουργήσει; Είναι αλήθεια ή δεν είναι; Έτσι θα προχωρήσει ο ελληνικός αθλητισμός; Με αθέμιτο ανταγωνισμό, με δύο μέτρα και δύο σταθμά και με κατά περίπτωση ρυθμίσεις; 
      Ο ελληνικός αθλητισμός χρειάζεται να έχει ίσους όρους ανταγωνισμού για όλες τις ομάδες, γιατί είναι ένα θέμα λαϊκό, χρειάζονται οι φίλαθλοι, χρειάζονται όλοι, για να μπορέσουμε να βοηθήσουμε και τη νεολαία να πηγαίνει στις αθλητικές διοργανώσεις και όχι σε άλλους χώρους. Γιατί αυτό είναι σε τελευταία ανάλυση ο υπέρτατος σκοπός για τον αθλητισμό και το ποδόσφαιρο ειδικότερα, που είναι ο βασιλιάς των σπορ.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο για λίγα λεπτά, για να κλείσετε τη συζήτηση και να ολοκληρώσουμε τη συνεδρίαση.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Πρόεδρε, νομίζω ότι όταν κάνω κάποιες ερωτήσεις στον κ. Κεφαλογιάννη και μου απαντάει, μετά ξεχνάω τι τον έχω ρωτήσει. Εδώ είναι καταπληκτικό αυτό που συμβαίνει. Δεν μπορούμε να συνεννοηθούμε για πράγματα, τα οποία είναι αυτονόητα και έτσι τα βλέπουν όλοι.
      Θέλετε τώρα να συνεχίσουμε να συζητάμε αν έχουν το δικαίωμα να παρίστανται Ολυμπιονίκες σε μεγάλα γεγονότα της χώρας, που έχουν σχέση με τους Ολυμπιακούς Αγώνες και τα οποία εγκαινιάζει ο Πρωθυπουργός; Ακόμα συζητάτε αυτό το γεγονός; Θέλετε να σας πω ότι τελικά αυτές οι περίφημες «ρωμαϊκές φιέστες», τις οποίες επικαλείστε, είναι μία γιορτή που έγινε στο Μαξίμου, όπου συναντήθηκε ο Πρωθυπουργός με τους αθλητές που διέπρεψαν στο Παρίσι; Δεν ήταν ωραίο γεγονός αυτό, οι μεγάλοι Έλληνες αθλητές, που πήραν τα μετάλλια στο Παρίσι και εμφανίστηκαν σε είκοσι έναν τελικούς, να συναντηθούν με τον Πρωθυπουργό, ο οποίος τους ευχήθηκε να τα καταφέρουν και στους Ολυμπιακούς μας; «Φιέστα ρωμαϊκή» είναι αυτό στη φρικαλέα φαντασία σας; Δεν μπορώ να πιστέψω αυτά τα οποία ακούω!
      Δεύτερον, αφήστε τους Ολυμπιονίκες και τις τόσο πολύ μεγάλες ευαισθησίες για τους αθλητές στην άκρη. Μην υποτιμάτε τους αθλητές. Έχουν συλλογικό όργανο, που λέγεται Σύλλογος Ελλήνων Ολυμπιονικών, έχουν νου, έχουν συνείδηση, έχουν ιστορία. Μερικοί απ’ αυτούς έχουν πολύ μεγαλύτερη ιστορία από τη δική μας. Και αφήστε τους να βγουν και να πουν αυτοί αν χρησιμοποιήθηκαν ποτέ και όχι να τα λέτε εσείς ως συνήγοροί τους. Εγώ δεν άκουσα έναν Έλληνα αθλητή ποτέ να διαμαρτύρεται γιατί τον κάλεσαν κάπου, ούτε τον Πύρρο ούτε τον Κάχη ούτε τον Τζελίλη ούτε τον Κεντέρη. Ποτέ! Αντίθετα, τους βλέπω χαμογελαστούς και υπερήφανους. Εκφράζουν τη χώρα τους εκείνη την ώρα. Και μόνο στη δική σας συνείδηση ο Πρωθυπουργός δεν εκφράζει τη χώρα.
      Από τις υπουργικές αποφάσεις του ν. 3057 για τις οποίες μου είπατε –και είναι πολύ σωστό το ερώτημά σας- έχουν εκδοθεί οι πιο σημαντικές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πόσες;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Οι πιο σημαντικές. Θα αναφέρω ποιες είναι αυτές και θα μου πείτε από κει και πέρα ποιες θέλετε να εκδοθούν, που δεν έχουν εκδοθεί και δεν σας καλύπτουν.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εκατόν οκτώ είναι αυτές.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Έχουν βγει λοιπόν, πρώτον, όλες οι αποφάσεις που αφορούν τη διαφάνεια στον επαγγελματικό αθλητισμό και τη λειτουργία της Επιτροπής Επαγγελματικού Αθλητισμού. Δεύτερον, όσες αποφάσεις αφορούν τη βία στα γήπεδα, πλην των ονομαστικών εισιτηρίων, που έρχεται τώρα, με την τοποθέτηση των καμερών. Τρίτον, όσες αφορούν την αθλητική δικαιοσύνη –κορυφαίο θέμα- και, τέταρτον, όσες αναφέρονται στο ντόπινγκ. Ποιες άλλες κατά τη γνώμη σας είναι σημαντικές;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πόσες είναι όλες αυτές; Δέκα, είκοσι, τριάντα;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Όσες είναι. Ποιες άλλες είναι σημαντικές;
      ΓΕΩΡΓΙΟΣ ΟΡΦΑΝΟΣ: Αυτές που προβλέπει ο νόμος.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Τι λείπει πείτε μου! Εγώ λέω ότι αυτές τις κάναμε με πολύ-πολύ μεγάλη δυσκολία για γραφειοκρατικούς λόγους και τις μια-δυο που υπολείπονται –πέντε, δέκα, δεκαπέντε- θα τις κάνουμε και αυτές. Δεν υπολείπεται κάποια που να είναι ουσιώδης σε κάποιο κομμάτι του αθλητισμού.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Δεν έχει να κάνει με το ποιες είναι ουσιώδεις και επουσιώδεις, κύριε Υπουργέ.
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Κύριε Κεφαλογιάννη, δεν ακούτε. Εγώ σας θυμάμαι από την Επιτροπή διαφορετικό. Σας παρακαλώ.
      ΜΟΣΧΟΣ ΓΙΚΟΝΟΓΛΟΥ: Οι απαντήσεις σας είναι αποστομωτικές και ενοχλούν. Δεν το καταλαβαίνετε, κύριε Υπουργέ;
      ΓΕΩΡΓΙΟΣ ΛΙΑΝΗΣ (Υφυπουργός Πολιτισμού): Εγώ ενθυμούμαι σε αυτόν τον ιερό χώρο την πρωθιέρεια του χώρου σας για τους Ολυμπιακούς, την κ. Φάνη Πάλη-Πετραλιά, να λέει –και εν χορώ να υιοθετείτε αυτό το επιχείρημα όλοι- ότι στους Ολυμπιακούς Αγώνες επίκεινται καμιά εκατοσταριά αναθέσεις και καμιά πενηνταριά σκάνδαλα. Μας υποδείξατε στην πορεία εσείς ένα σκάνδαλο που να αφορούσε την πορεία των έργων; Εγώ δεν θυμάμαι ούτε στην Επιτροπή να το έχετε υποδείξει ούτε στην Ολομέλεια.
      Κατά συνέπεια, όπως έπεσε αυτή όλη η ιστορία που αφορούσε τα έργα, έτσι θα πέσουν τώρα και αυτά που αφορούν τους αθλητές. Και εκείνα μεν ήταν εύκολο να πέσουν, γιατί σε τελική ανάλυση δεν ήταν και τόσο σημαντικά, αλλά τα άλλα είναι δύσκολο, γιατί οι Ολυμπιακοί Αγώνες είναι οι αθλητές. Και σας εξήγησα προηγουμένως ότι οι αθλητές γράφουν ιστορία ακόμη και όταν δεν διακρίνονται. Και θα πρέπει να είμαστε πάρα πολύ προσεκτικοί απέναντί τους. Δεν θέλετε όμως να το καταλάβετε αυτό.
      Εγώ θεωρώ ότι η Κυβέρνησή μας διατηρεί σχέσεις αμοιβαίας εκτίμησης και σεβασμού με τους Έλληνες αθλητές. Κι εγώ αυτές τις σχέσεις έχω μαζί τους. Αν μέσα σε αυτές τις σχέσεις ορισμένοι αθλητές θεωρούν είτε υποχρέωσή τους είτε από σεβασμό ότι πρέπει να παρίστανται οπουδήποτε κρίνουν αυτοί, αφήστε τους να κρίνουν μόνοι τους και να τους κρίνει η ιστορία αν είχαν δίκιο για κάτι τέτοιο. 
      Θα σας πω ότι στους Ολυμπιακούς Αγώνες του 1896, στους οποίους αναφερθήκατε, η χώρα πήγε με πτώχευση –θυμόσαστε το γεγονός- και έκανε καταπληκτικούς…
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Και με ευεργέτες.
      ΓΕΩΡΓΙΟΣ ΛΙΑΝΗΣ  (Υφυπουργός Πολιτισμού):  Στην εποχή μας δεν χρειαζόμαστε ευεργέτες. Έχουμε ισχυρή Κυβέρνηση που τα καταφέρνει και δεν χρειαζόμαστε ευεργέτες. Κύριε Κεφαλογιάννη, δεν χρειάζεται ευεργέτες η χώρα. Γιατί ευεργέτες σημαίνει και «προστάτες» και προστάτες σημαίνει «πεφωτισμένη δεσποτεία», που την έχει πληρώσει πολύ ακριβά ο ελληνικός λαός. Τώρα έχουμε ισχυρή Κυβέρνηση. Εσείς αρνιόσασταν το δικαίωμα να κάνει η Ελλάδα Ολυμπιακούς Αγώνες, γιατί δεν θα τα καταφέρουμε. Και τώρα που τα καταφέρνουμε, δεν χαίρεστε, Αφού λέτε ότι θα τους κάνετε κι εσείς κιόλας;  Να χαρείτε πολύ για τους αγώνες.
      Σας λέω, για να κλείσουμε το θέμα, ότι υπολείπονται αυτοί οι οκτώ-εννέα μήνες. Ελάτε, όπως σας είπα και πριν, να συμπληρώσουμε τις προσπάθειές μας και όλοι μαζί να φτιάξουμε την ατμόσφαιρα γιορτής που έχει ανάγκη η χώρα -δεν έχει πολύ χρόνο ακόμα, αυτό δεν το έχουμε πετύχει-  και να σταματήσουμε το μύθο της αδικημένης επαρχίας που κλαίει συνεχώς και οδύρεται για το αθηνοκεντρικό κράτος, την ώρα που ξέρετε πολύ καλά -και παραδέχθηκα κι εγώ- ότι ενώ καθυστερούν κάποια έργα σε σχέση με το «Ελλάδα 2004», υπάρχει μια κοσμογονία εκεί, που αφορά την επαρχία για πρώτη φορά στην ιστορία των Ολυμπιακών Αγώνων.
      Ελάτε να κλείσουμε με το εξής: Η χώρα θα κάνει Ολυμπιακούς για πρώτη φορά συνδεδεμένους με ιδανικά. Αυτό ζητάμε ουσιαστικά και γι αυτό πήραμε τους αγώνες. Ξέρετε πολύ καλά ότι και εγώ έχω βάλει μια υπογραφή υψηλού κινδύνου στους αγώνες αυτούς το 1995. Έχει σημασία -ας το πω έτσι- και προσωπική. 
      Η χώρα θα κάνει αγώνες συνδεδεμένους με ιδανικά. Γι αυτό σας λέω ότι και στο doping, που είναι το κορυφαίο θέμα, κάνουμε αυτές τις προσπάθειες που δεν τραυματίζουν το κύρος κανενός αθλητή, αλλά διασφαλίζουν την εγκυρότητα της χώρας. Και δεν είναι ένα γεγονός το οποίο μπορεί κανείς να το προστατεύσει πολύ εύκολα. Είναι ένα τυφλό γεγονός που καμιά φορά χτυπάει και πολύ μεγάλες χώρες, όπως την Αμερική. Οκτώ χρόνια μετά την Ατλάντα βγαίνουν διακόσιοι Αμερικανοί ντοπαρισμένοι. Τι έχετε να πείτε γι’ αυτό; Είναι ένα τεράστιο θέμα το οποίο αντιμετωπίζει η ΔΟΕ, όπως βλέπετε, με πολύ σκεπτικισμό. Δεν τιμωρεί ούτε καν την Αμερικανίδα αθλήτρια που βρέθηκε δύο φορές ντοπαρισμένη. Εμείς δεν έχουμε κανένα δικαίωμα, όταν Έλληνες αθλητές είναι διαφανείς και καθαροί -και ουδέποτε πιάστηκαν ντοπαρισμένοι- να τους αμφισβητούμε. Όχι εσείς, άλλοι το κάνουν αβασάνιστα και δεν είναι ωραίο. 
      Εγώ πιστεύω ότι εσείς θέλετε τους Ολυμπιακούς και ξέρω ότι θέλετε να βοηθήσετε πάρα πολύ κι εμείς είμαστε έτοιμοι για τη βοήθεια και είμαστε πανέτοιμοι να κάνουμε αγώνες συνδεδεμένους με ιδανικά και θα τους κάνουμε. 
      Σας ευχαριστώ.
    ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της υπ’ αριθμόν 23/20.11.2003 επερώτησης Βουλευτών της Νέας Δημοκρατίας προς τον Υπουργό Πολιτισμού, σχετικώς με τον ελληνικό αθλητισμό.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 21.25΄, λύεται η συνεδρίαση για αύριο ημέρα Τρίτη 2 Δεκεμβρίου 2003 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Γραφεία Ιδιωτικών Ερευνών και άλλες διατάξεις», σύμφωνα με την ημερήσια διάταξη που έχει διανεμηθεί.

     Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



3
Συνεδρίαση 1-12-03               σελ. 

