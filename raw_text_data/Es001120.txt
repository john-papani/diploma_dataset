
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΝΖ'
Δευτέρα 20 Νοεμβρίου 2000
ΘΕΜΑΤΑ

Α. ΕΙΔΙΚΑ ΘΕΜΑΤΑ
'Αδεια απουσίας της Βουλευτού κ. Μ. Γιαννάκου - Κουτσίκου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου αναφορών και ερωτήσεων της Τρίτης 21
Νοεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων:
i) σχετικά με την καθυστέρηση ολοκλήρωσης του Εθνικού δρόμου
Τριπόλεως - Καλαμάτας,
ii) σχετικά με την εγκατάσταση και λειτουργία στο Θριάσιο Πεδίο
μηχανισμού ελέγχου της ρύπανσης του περιβάλοντος,
β) Προς τον Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών που υπέστησαν τα κτίρια των Τεχνολογικών Εκπαιδευτικών Ιδρυμάτων (Τ.Ε.Ι.) Αθήνας, από τον περσινό σεισμό,
γ) Προς τον Υπουργό Δημόσιας Τάξης, σχετικά με τη λήψη μέτρων για την καταστολή της εγκληματικότητας στους Δήμους Αχαρνών και Ζεφυρίου Αττικής,
δ) Προς τον Υπουργό Υγείας και Πρόνοιας, σχετικά με την αναστολή της λειτουργίας του Τμήματος Πυρηνικής Ιατρικής του Νοσοκομείου ΜΕΤΑΞΑ,
5) Συζήτηση επερώτησης προς την Υπουργό Εσωτερικών, Δημόσιας
Διοίκησης και Αποκέντρωσης, σχετικά με την πολιτική της Κυβέρνησης στο χώρο της δημόσιας διοίκησης,
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Ανάπτυξης και Εξωτερικών κατέθεσαν σχέδιο νόμου: "κύρωση των τροποποιήσεων των VI και XIV εδάφιο Α' του καταστατικού του Διεθνούς Οργανισμού Ατομικής Ενέργειας",
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Α., σελ.
ΑΜΠΑΤΖΟΓΛΟΥ Γ., σελ.
ΚΑΝΕΛΛΗ Λ.,
ΜΕΛΑΣ Π.,
ΟΙΚΟΝΟΜΟΥ Β., 
ΠΑΠΑΝΙΚΟΛΑΟΥ Ε., 
ΠΕΤΣΑΛΝΙΚΟΣ Φ., σελ. 
ΣΠΥΡΑΚΗ Χ., σελ. 
ΧΡΥΣΟΧΟΙΔΗΣ Μ.,
Β. Επί της επερώτησης: 
ΒΑΣΙΛΕΙΟΥ Θ.,
ΓΚΑΤΖΗΣ Ν.,
ΔΑΒΑΚΗΣ Α., 
ΛΑΜΠΡΟΠΟΥΛΟΣ Ι., 
ΛΕΟΝΤΑΡΙΔΗΣ Θ., 
ΠΑΠΑΚΩΣΤΑ ΑΙΚ., 
ΠΟΛΥΔΩΡΑΣ Β., 
ΣΠΥΡΟΠΟΥΛΟΣ Ρ.,
ΤΖΑΝΗΣ Λ.


Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΝΖ'
Δευτέρα 20 Νοεμβρίου 2000
---------------

Αθήνα, σήμερα στις 20 Νοεμβρίου 2000, ημέρα Δευτέρα και ώρα 18.20'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ελευθέριο Παπανικολάου,
Βουλευτή Μεσσηνίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών-ερωτήσεων της Τρίτης 21 Νοεμβρίου 2000.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής)
1. Η με αριθμό 2242/11-9-2000 ερώτηση του Βουλευτή του Πανελλήνιου
Σοσιαλιστικού Κινήματος κ. Παναγιώτη Κρητικού προς τον Υπουργό Τύπου και Μέσων Μαζικής Ενημέρωσης, σχετικώς με τις οφειλές των ιδιωτικών καναλιών πανελλαδικής εμβέλειας στα ασφαλιστικά ταμεία και σε Δημόσιους Οργανισμούς.
2. Η με αριθμό 2970/10-10-2000 Ερώτηση του Βουλευτή της Νέας
Δημοκρατίας κ. Γεωργίου Καλού προς τον Υπουργό Εμπορικής Ναυτιλίας, σχετικώς με τη λήψη μέτρων για την αναβάθμιση της ακτοπλοϊκής εξυπηρέτησης για τους κατοίκους των Αντικυθήρων.
3. Η με αριθμό 2597/25-9-2000 ερώτηση του Βουλευτή του Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Υγείας-Πρόνοιας, σχετικώς με τη προκήρυξη θέσεων νοσηλευτικού προσωπικού για την άμεση λειτουργία του Κέντρου Υγείας του Δήμου Βεγορίτιδας, Νομού Πέλλας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 1. Η με αριθμό 2510/20-9-2000 ερώτηση του Βουλευτή της Νέας
Δημοκρατίας κ. Εμμανουήλ Κεφαλογιάννη προς τον Υπουργό Δημόσιας Τάξης, σχετικώς με τη θεσμοθέτηση, ως έδρας της Γενικής Αστυνομικής Διεύθυνσης Κρήτης των Χανίων Κρήτης.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 293/11-11-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με την καθυστέρηση δημιουργίας ελαιοκομικού μητρώου στη χώρα μας.
Η επίκαιρη αυτή ερώτηση διαγράφεται λόγω κωλύματος του κυρίου
Υπουργού.
Δεύτερη είναι η με αριθμό 299/15-11-2000 επίκαιρη ερώτηση του
Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την καθυστέρηση ολοκλήρωσης του εθνικού δρόμου Τριπόλεως-Καλαμάτας.
Η επίκαιρη ερώτηση του κ. Παπανικολάου έχει ως εξής:
"Η Κυβέρνηση υποκρίνεται για τον τρόπο και το χρόνο ολοκλήρωσης του Εθνικού δρόμου Τριπόλεως-Καλαμάτας, ο οποίος έχει καθυστερήσει απαράδεκτα εδώ και δεκαπέντε χρόνια και αποτελεί πλέον το σύγχρονο "γεφύρι της 'Αρτας".
Υπάρχουν σοβαρά προβλήματα, γιατί σε ορισμένα τμήματα δεν υπάρχουν ούτε μελέτες και διαρρέουν μέσω των ΜΜΕ πληροφορίες βάσει των οποίων το έργο της ολοκληρώσεως του δρόμου καρκινοβατεί.
Ως εκ τούτου δεν διαφαίνεται η βούληση για την ολοκλήρωση του δρόμου που αποτελεί "έργο πνοής" για τη Μεσσηνία και τους όμορους νομούς.
Τα περί αυτοχρηματοδοτήσεως χαρακτηρίζονται ως προφάσεις εν αμαρτίαις και θέσεις παρελκυστικής πολιτικής την οποία ακολουθείτε στο σοβαρό αυτό θέμα όλα αυτά τα χρόνια.
Κατόπιν των ανωτέρω, ερωτάται ο αρμόδιο Υπουργός
1. Σε ποιο σημείο ευρίσκονται τα έργα ολοκλήρωσης του δρόμου Τριπόλεως-Καλαμάτας; 'Εχει εξασφαλιστεί η χρηματοδότηση των έργων και με πόσα χρήματα και από ποια προγράμματα;
2. Πότε προβλέπεται να ολοκληρωθεί χρονικά;"
Ο Υφυπουργός Περιβάλλοντος, Χωροταξίας και Δημοσίων 'Εργων κ. Αλευράς
έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος,Χωροταξίας και Δημοσίων 'Εργων): Στην πρόσφατη επίσκεψη του κυβερνητικού κλιμακίου με επικεφαλής τον Υπουργό κ. Λαλιώτη είχαμε την ευκαιρία να εγκαινιάσουμε την παράκαμψη της Τρίπολης ένα σημαντικό τμήμα του αυτοκινητόδρομου Τρίπολης-Καλαμάτας. Ταυτόχρονα στην Καλαμάτα ανακοινώσαμε το πρόγραμμα ολοκλήρωσης αυτού του μεγάλου έργου για την Πελοπόννησο. Αν είχε παρακολουθήσει αυτήν την επίσκεψη ο αγαπητός συνάδελφος, θα είχε πάρει τις απαντήσεις που ζητάει. 
Πρέπει να επαναλάβουμε ότι ο αυτοκινητόδρομος Τρίπολης Καλαμάτας,
συνολικού μήκους ογδόντα πέντε χιλιομέτρων, έχει ολοκληρωθεί σε μήκος τριάντα χιλιομέτρων, με πιστώσεις του Α' και του Β' Κοινοτικού Πλαισίου 
Στήριξης. Απομένει η κατασκευή των υπόλοιπων πενήντα πέντε χιλιομέτρων. Με συντονισμένες ενέργειες του ΥΠΕΧΩΔΕ και του Υπουργείου Εθνικής
Οικονομίας έχουν εξασφαλιστεί οι πιστώσεις. 'Εχει διασφαλιστεί η
χρηματοδότηση από το Γ' Κοινοτικό Πλαίσιο Στήριξης και θα γίνει από εθνικούς, από ευρωπαϊκούς και από ιδιωτικούς πόρους.
Ορισμένα κομμάτια θα κατασκευαστούν ως κλασικά δημόσια έργα και κάποια άλλα με το σύστημα της συγχρηματοδότησης, με την παραχώρηση της εκμετάλλευσης της οδού.
Ειδικότερα για τα επί μέρους τμήματα. Η παράκαμψη της Τρίπολης μήκους 8,5 χιλιομέτρων ολοκληρώθηκε και αποδόθηκε στην κυκλοφορία. Το κόστος της παράκαμψης ανήλθε σε δεκατρία δισεκατομμύρια δραχμές και χρηματοδοτήθηκε από το Ταμείο Συνοχής.
Η σήραγγα Ραψωμάτη, μήκους 1,4 χιλιομέτρων, προβλέπεται να ολοκληρωθεί το πρώτο εξάμηνο του 2002. Χρηματοδοτείται από πιστώσεις του Β' Κοινοτικού Πλαισίου Στήριξης και για το υπόλοιπο τμήμα από πιστώσεις του Γ' Κοινοτικού Πλαισίου Στήριξης. 'Ηδη έχουν διανυθεί τα πρώτα εξακόσια πενήντα μέτρα. Είναι έργο συνολικού προϋπολογισμού 7,9 δισεκατομμυρίων.
Το μήμα από Μαλωτά μέχρι Λεύκτρο μήκους 7 χιλιομέτρων και προϋπολογισμού δεκατριών δισεκατομμυρίων προχωράει με κανονικούς ρυθμούς και θα χρηματοδοτηθεί από πιστώσεις του Β' και του Γ' Κοινοτικού Πλαισίου 
Στήριξης, με ημερομηνία και χρόνο ολοκλήρωσης το πρώτο εξάμηνο του 2002. Το τμήμα Παραδείσι-Τσακώνα μήκους 12 χιλιομέτρων, το οποίο ήδη έχει δοθεί στην κυκλοφορία από τον Απρίλιο του 2000, ήταν συνολικού προϋπολογισμού δώδεκα δισεκατομμυρίων και χρηματοδοτήθηκε από τον Α' και από το Β' Κοινοτικό Πλαίσιο Στήριξης.
Οι υπολειπόμενες εργασίες είναι η πρόσβαση από τη σήραγγα Ραψωμάτη
στο Λεύκτρο και από το Παραδείσι στην Τσακώνα, συνολικής δαπάνης δεκαεπτά δισεκατομμυρίων δραχμών. Επίσης, η ανατολική πρόσβαση της σήραγγας Ραψωμάτη μήκους 3,5 χιλιομέτρων και προϋπολογισμού δαπάνης τεσσάρων δισεκατομμυρίων. Η υλοποίηση αυτών των τμημάτων θα έχει ολοκληρωθεί το πρώτο εξάμηνο του 2002 και έτσι θα έχουμε ολοκληρωμένο το τμήμα από το Αθήναιο μέχρι τη Μεγαλόπολη, γεγονός που θα βελτιώσει σημαντικά την οδική κυκλοφορία.
Τέλος, υπάρχει το τμήμα από την Τσακώνα μέχρι την Καλαμάτα, το οποίο
θα γίνει με τη μέθοδο της συγχρηματοδότησης. Προβλέπεται εντός του Δεκεμβρίου του 2000 να γίνει η προκήρυξη του διαγωνισμού, προκειμένου να υποβληθούν προσφορές από τους ομίλους για την εκμετάλλευση και κατασκευή του έργου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο. ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Πρέπει να σας πω ότι η επίκαιρη ερώτησή μου
είχε κατατεθεί πριν προγραμματίσει ο κ. Λαλιώτης το ταξίδι του στην Καλαμάτα. Αυτό όμως δεν έχει καμιά σημασία, γιατί η αλήθεια είναι μία και θα ακουστεί.
Είχε προηγηθεί επίσκεψη του κ. Καραμανλή. Ο κ. Λαλιώτης πήγε για να ενημερώσει και να εξαγγείλει αρκετά "θα", ζηλώσας παλαιάν πρωτοβουλίαν

του και μεθόδους. Δυστυχώς όμως για τον κ. Λαλιώτη επαληθεύτηκε σε πολλά σημεία ο κ. Καραμανλής. Χθες είχαμε το θάνατο μιας συμπατριώτισσάς μας από λίθους που κατέρρευσαν πάνω στον εθνικό δρόμο. Πρέπει ως Βουλή να ζητήσουμε συγγνώμη και να συλλυπηθούμε τους συγγενείς της.
Πριν από τρεις ημέρες ο συνάδελφός μας κ. Κρητικός κατέθεσε ερώτηση, με την οποία επαληθεύονται πολλές από τις αιτιάσεις του κ. Καραμανλή. Βέβαια ο κ. Λαλιώτης στην Καλαμάτα έκανε ένα τρικ. Αναφέρθηκε στο δρόμο Κορίνθου-Καλαμάτας, που έχει μήκος εκατόν εξήντα χιλιόμετρα, ενώ είναι

γνωστό ότι τα εβδομήντα πέντε χιλιόμετρα από την Κόρινθο μέχρι την
Τρίπολη έχουν παραδοθεί από το 1992.
Η παράκαμψη που παρεδόθη προχθές, σύμφωνα με το πρόγραμμα και τις
εξαγγελίες της Κυβέρνησης, έπρεπε να έχει παραδοθεί από το 1998. Επομένως έχουμε καθυστέρηση δυόμησι ετών και διπλάσιο κόστος δεκατριών δισεκατομμυρίων αντί επτά δισεκατομμυρίων.
Από το σύνολο του δρόμου, κύριε Υφυπουργέ, Τριπόλεως-Καλαμάτας έχει
γίνει το 21% δηλαδή 2 χιλιόμετρα το χρόνο. Επειδή έλκετε μεσσηνιακή καταγωγή από τον εκλεκτό θείο σας, πρέπει να ευαισθητοποιηθείτε.
Επομένως αντιλαμβάνεσθε τι κόστος έχουμε σε χρόνο και χρήμα από αυτήν την καθυστέρηση.
Για τη Ραψωμάτη είπατε ότι θα παραδοθεί το 2002. Αυτό το έργο είναι
χρηματοδοτούμενο από το Γ' Κοινοτικό Πλαίσιο Στήριξης.
Το Β' Κοινοτικό Πλαίσιο Στήριξης λήγει το 2001. 'Αρα θα πληρωθεί από τα ΠΕΠ. Κι όλοι γνωρίζουμε τι σημασία έχει για την επαρχία όταν ξοδεύονται αυτά τα χρήματα για τέτοια έργα μεγάλης εθνικής σημασίας. Αυτό έπρεπε να γίνει από το Γ' Κοινοτικό Πλαίσιο Στήριξης, όπως έχει υποσχεθεί και δεσμευθεί το Υ.ΠΕ.ΧΩ.Δ.Ε.
Αμαρτίες στη Ραψωμάτη έχουν γίνει. Θα θυμάστε πριν από τρία χρόνια όταν έγινε η δημοπράτηση του έργου Ραψωμάτης, σύντροφός σας πήρε το έργο, πήρε μερικές εκατοντάδες εκατομμύρια προκαταβολή, έγινε "Λούης" κατά το κοινώς λεγόμενο ο σύντροφος αυτός κήρυξε πτώχευση, ενώ εργολαβίες σ'άλλα μέρη της Ελλάδας δραστηριοποιούντο άριστα και η άνοδος των μετοχών στο χρηματιστήριο ήταν κατακόρυφη.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε! ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, επειδή είστε από την Τρίπολη
και αναγνωρίζετε απ'ό,τι καταλαβαίνω τη μεγάλη σημασία του έργου, δώστε, μου σας παρακαλώ, μισό λεπτό.
ΠΡΟΕΔΡΕΥΩΝ (Κωνσταντίνος Γείτονας): 'Οχι μόνο πρέπει να μου αναγνωρίσετε το ενδιαφέρον, αλλά να αναγνωρίσετε ότι το έργο "μπήκε σε δρόμο" επί της εποχής μου στο ΠΕΧΩΔΕ. Εν πάση περιπτώσει, ολοκληρώστε σε λίγα δευτερόλεπτα.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Στο χρονικό αυτό διάστημα το έργο επαναδημοπρατήθηκε και έφτασε στα 7,9 δισεκατομμύρια. Γιατί; Πεντακόσια μέτρα από τη σήραγγα Ραψωμάτη δεν υπάρχει ούτε μελέτη ούτε σχέδιο ούτε εργολαβία. Θα μας θυμίζει μία τρύπα και απροσπέλαστη θα φαίνεται η σήραγγα.
Τα επτά χιλιόμετρα μετά έχουν δοθεί και γίνονται χωματουργικές εργασίες με το εξής παράδοξο, να υπάρχει εργολάβος και να έχει αναλάβει το έργο χωρίς σχέδια. Αυτό για πρώτη φορά γίνεται.
Για το Καλογερικό στη Βουλή μας είχε πει ο κ. Λαλιώτης ότι θα δημοπρατηθεί το 1998 και τώρα μας είπε ότι θα δημοπρατηθεί το 2000. 'Οπως επίσης το κομμάτι Μεγαλόπολη-Τσακώνα και Τσακώνα-Καλαμάτα, που όλα αυτά είναι με αυτό χρηματοδότηση.
ΠΡΟΕΔΡΕΥΩΝ (Κωνσταντίνος Γείτονας): Τελειώσατε, κύριε συνάδελφε!
'Εχετε υπερβεί κατά πολύ το χρόνο σας!
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Τελειώνω, κύριε Πρόεδρε.
'Ομως, σε απάντηση ερωτήσεώς μου ο κ. Πάχτας απαντούσε για διερεύνηση σεναρίων αυτοχρηματοδοτήσεως και μιλούσε για άσκηση και υποθέσεις. 
Παρακαλώ πολύ, είναι ανάγκη να υπάρχει συνεργασία με το αρμόδιο
Υπουργείο, για να υλοποιηθούν αυτές οι εξαγγελίες που πικραίνουν τους Μεσσήνιους που βρίσκονται στην απομόνωση. Μόνη λύση η ένταξη στο εθνικό σκέλος.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, ο συνάδελφος στην επίκαιρη ερώτησή του προσθέτει καινούρια στοιχεία και ορισμένους υπαινιγμούς στους οποίους δεν μπορώ να αντιπαρέλθω, υπαινιγμούς όπως για "συντρόφους" οι οποίοι αναλαμβάνουν έργα. Προφανώς ο καθένας ανάλογα με την πολιτική παράταξη από την οποία προέρχεται έχει τις μνήμες εκείνες ή τις εμπειρίες εκείνες οι οποίες του επιτρέπουν να απευθύνει και να κάνει ανάλογες εικασίες και κρίσεις.
Εμείς έχουμε αποδείξει ότι με την πολιτική και το έργο μας η
διαφάνεια στα δημόσια έργα είναι καθεστώς. Και έχει αποδειχθεί με την καθιέρωση μάλιστα και ενός αντικειμενικού και αδιάβλητου συστήματος ανάθεσης των δημοσίων έργων με το μαθηματικό τύπο, ο οποίος δεν επιτρέπει
καμία σκιά και καμία αμφισβήτηση σε σχέση με την ανάθεση των δημοσίων έργων. Τα υπόλοιπα αφορούν άλλες εποχές, τις οποίες η παράταξή σας μπορεί να θυμάται καλά.
Τώρα όσον αφορά το ατύχημα στην Κακιά Σκάλα, κλιμάκιο του Υπουργείου Δημοσίων 'Εργων μετέβη σήμερα το πρωί προκειμένου να ελέγξει και να κάνει αυτοψία. Από τον πρώτο έλεγχο προκύπτει ότι υπήρχε το ανάλογο συρματόπλεγμα προκειμένου να εμποδιστεί η κατολίσθηση του βράχου. Το σημείο από το οποίο έγινε η κατολίσθηση ήταν σε μεγάλη απόσταση από το σημείο που εκτελούνται τα έργα. Πιστεύω ότι δεν θα πρέπει να δημιουργούμε εντυπώσεις γύρω από ατυχή και δραματικά περιστατικά.
'Οσον αφορά το μεγάλο έργο, κύριε συνάδελφε, θα πρέπει να γνωρίζετε
την αλήθεια των αριθμών και την αλήθεια των έργων. Αυτή την αλήθεια νομίζω ότι κανείς δεν μπορεί να τη διαστρεβλώσει και να την αποκρύψει. 'Ενα μεγάλο σημαντικό τμήμα του έργου τριάντα χιλιομέτρων από τα ογδόντα πέντε και όχι από τα εκατόν πενήντα, τα οποία αναφέρει ο κύριος συνάδελφος, έχει ολοκληρωθεί. Εάν αυτά τα τριάντα χιλιόμετρα από τα ογδόντα πέντε είναι το ποσοστό το οποίο λέει ο κύριος συνάδελφος, θα χρειαστεί να βελτιώσει τα δικά του μαθηματικά.
'Οσον αφορά τη χρηματοδότηση, πρέπει να πούμε ότι προβλεπόμενη
χρηματοδότηση από το Β' Κοινοτικό Πλαίσιο Στήριξης απορροφάται στο σύνολό της. Επομένως ένα έργο για να προχωρήσει και να ολοκληρωθεί απαιτείται να έχει εξασφαλισμένους πόρους.
Ο κ. Πάχτας ανακοίνωσε την προσφυγή στη μέθοδο της συγχρηματοδότησης. Ανατέθηκαν μελέτες από το Υπουργείο Εθνικής Οικονομίας. Ανεξάρτητος οικονομικός σύμβουλος μας προσδιόρισε τα κομμάτια εκείνα του Εθνικού
Οδικού Δικτύου, τα οποία είναι επιδεκτικά συγχρηματοδότησης.
Με βάση αυτές τις οικονομικές μελέτες θα προχωρήσουμε στην κατασκευή του τμήματος του δρόμου. Υπάρχουν βεβαίως και μια σειρά από άλλες απαντήσεις για επι μέρους τμήματα του έργου. Η σήραγγα Ραψωμάτη δεν θα είναι μία σήραγγα χωρίς προσβάσεις. Το ΥΠΕΧΩΔΕ έχει λάβει μέριμνα και γι' αυτό και θα είναι ένα ολοκληρωμένο έργο, το οποίο θα βελτιώσει σημαντικά την κυκλοφορία μέχρι τα μέσα του 2002.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 303/15.11.2000 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εθνικής Παιδείας και Θρησκευμάτων, σχετικώς με την αποκατάσταση των ζημιών που υπέστησαν τα κτίρια των Τεχνολογικών Εκπαιδευτικών Ιδρυμάτων (Τ.Ε.Ι.) Αθήνας από τον περσινό σεισμό.
Η επίκαιρη ερώτηση της κ. Κανέλλη έχει ως εξής:
"Ο σεισμός του 1999 προκάλεσε σοβαρές ζημιές και στα κτίρια του Τ.Ε.Ι. Αθήνας. 'Ομως, αν και πέρασε πάνω από ένας χρόνος, η λειτουργία του Ιδρύματος δεν έχει αποκατασταθεί ακόμη κι όπως δείχνουν τα πράγματα θα περάσουν αρκετοί μήνες ακόμη μέχρι να γίνει κάτι τέτοιο. Το Τ.Ε.Ι. θυμίζει ένα απέραντο εργοτάξιο. Οι εκκωφαντικοί ήχοι της οικοδομής, τα μπετά και οι στοιβαγμένοι σπουδαστές σε μικρές αίθουσες και τους διαδρόμους, καθώς και τα εξαντλητικά ωράρια είναι οι συνθήκες μέσα στις οποίες σπουδαστές και καθηγητές καλούνται να ανταποκριθούν στις απαιτήσεις των σπουδών.
Ερωτάται ο κύριος Υπουργός, τι μέτρα προτίθεται να πάρει για την άμεση αποκατάσταση των ζημιών και την ομαλή λειτουργία του Τ.Ε.Ι."
Ο Υφυπουργός Εθνικής Παιδείας και Θρησκευμάτων κ. Πετσάλνικος έχει το λόγο.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
Αυτή η επίκαιρη ερώτηση είναι σχεδόν πανομοιότυπη με την αντίστοιχη, η οποία είχε συζητηθεί στη Βουλή στις 18 Οκτωβρίου. Σε λιγότερο από ένα μήνα είχαν δοθεί τα στοιχεία και οι απαντήσεις από πλευράς του Υπουργείου Παιδείας και επομένως θα επαναλάβω αυτά που είχαμε πει λίγες εβδομάδες πριν.
Πράγματι, από το σεισμό της 7ης Σεπτεμβρίου 1999 είχαν υποστεί
εκτεταμένες ζημιές και τα κτίρια του Τ.Ε.Ι. Αθήνας, σε βαθμό μάλιστα που ήταν αδύνατον τότε να λειτουργήσει άμεσα. Η διοίκηση του Ιδρύματος -σε συνεργασία με τις υπηρεσίες διοικητικής μέριμνας- αμέσως προέβη στις απαραίτητες ενέργειες έτσι ώστε τα κτίρια που είχαν ανάγκη προσωρινών επισκευών να αποκατασταθούν -και απεκαταστάθησαν έγκαιρα- και το 'Ιδρυμα επανήλθε στην προ των σεισμών κατάσταση, σε ό,τι αφορά τη λειτουργία του.
Βέβαια, για το σκοπό αυτό το Τ.Ε.Ι. είχε χρηματοδοτηθεί εκτάκτως από τον τακτικό προϋπολογισμό με το ποσό των τριακοσίων εκατομμυρίων δραχμών.
Το 'Ιδρυμα τέθηκε σε λειτουργία στις 15 Νοεμβρίου 1999 και τα
μαθήματα διεξήχθησαν κανονικά. Στη συνέχεια και επειδή υπήρχε ανάγκη βαρέων επισκευών, η διοίκηση του Τ.Ε.Ι. προχώρησε στις απαραίτητες διαδικασίες για την οριστική αποκατάσταση των ζημιών.
Με τις διαδικασίες που προβλέπει ο νόμος για τους σεισμούς διορίστηκε τεχνικός σύμβουλος, ο οποίος συνέταξε και τις σχετικές μελέτες για τα κτίρια που έπαθαν ζημιές. Για κάθε κτίριο για το οποίο ετοιμαζόταν μελέτη γινόταν άμεσα η ανάθεση με τις διαδικασίες που προβλέπει ο νόμος και γι' αυτό είχαν δοθεί άλλωστε και οι σχετικές εγκρίσεις από το Μάιο από το Υπουργείο Παιδείας. Επομένως οι αναθέσεις άρχισαν από το Μάιο ήδη, μετά την ολοκλήρωση, όπως είπα, των μελετών.
Μέχρι το τέλος του Ιουνίου είχαν γίνει οι αναθέσεις έργων σε επτά εργολαβίες για τα επτά κτίρια του Τ.Ε.Ι., τα οποία είχαν άμεση σχέση με την εκπαιδευτική διαδικασία, καθώς επίσης και για το κτίριο της κεντρικής διοίκησης.
Οι εργασίες αυτές έχουν εκτελεστεί στο μεγαλύτερο μέρος τους. Τα κτίρια άρχισαν να παραδίδονται τμηματικά. 'Ηδη έχουν παραδοθεί τέσσερα από τα επτά κτίρια, μέχρι τέλος Νοεμβρίου παραδίδονται και τα άλλα δύο και μέχρι το τέλος Δεκεμβρίου παραδίδεται και το έβδομο.
Για το έργο αυτό έχουν δοθεί πιστώσεις ενός δισεκατομμυρίου δραχμών από τις δημόσιες επενδύσεις και βέβαια ο χρόνος αποπεράτωσης ενός τόσο μεγάλου έργου θεωρείται πράγματι σύντομος, όπως ανέφερα ήδη. Οι εργασίες αποκατάστασης δεν άρχισαν με καθυστέρηση και βέβαια κάποιες δυσλειτουργίες, που εκ των πραγμάτων υπάρχουν, ξεπερνώνται, όπως ανέφερα ήδη, με την παράδοση του μεγάλου μέρους των κτιρίων και την παράδοση μέσα στις επόμενες εβδομάδες και των υπολοίπων κτιρίων.
ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Θα ήθελα να μου γνωρίσει ο Υπουργός, αν είναι δυνατόν και αν μπορεί, τι έχει απορροφηθεί μέχρι στιγμής από τα εξακόσια πενήντα πέντε εκατομμύρια δραχμές, τα οποία είχατε υπολογίσει να βάλετε με πίστωση στον προϋπολογισμό του 2000, από το ένα δισεκατομμύριο.
Δεύτερον, να σας θυμίσω ότι η εμμονή και ενδεχομένως η φραστική επανάληψη ή η παραλλαγή της δείχνει ότι το πρόβλημα παραμένει. Επομένως οφείλω να ομολογήσω ότι δεν καταλαβαίνω την επισήμανσή σας ότι είναι πανομοιότυπη η ερώτηση, γιατί μετά από ένα μήνα θα είναι και πανομοιότυπη η απάντηση. Θα μπορούσατε να μου πείτε ίσως κάτι καλύτερο που έχει γίνει. 
Μου λέτε ότι θα παραδοθούν μέχρι το τέλος του μήνα. Είμαστε ήδη στο
τέλος του μήνα. Επομένως το πρώτο ερώτημα είναι τι έχει απορροφηθεί από αυτό το κονδύλιο. Και το δεύτερο, αν είδατε αυτή την καταστροφή ως μία ευκαιρία επανεξέτασης του ζητήματος της λειτουργίας αυτής καθαυτής του κτιρίου.
Κύριε Υπουργέ, γνωρίζετε καλύτερα από μένα ότι αυτό το κτίριο ήταν σχεδιασμένο για επτά χιλιάδες μαθητές. Σήμερα το Τ.Ε.Ι. στεγάζει τριάντα χιλιάδες μαθητές. Τριάντα χιλιάδες! Στην πραγματικότητα, όταν πάει ο οποιοσδήποτε χώρος για οποιαδήποτε λειτουργία από τις επτά χιλιάδες στις τριάντα, καθίσταται αντιεκπαιδευτικός και αναποτελεσματικός.
Σας διαβεβαιώ ότι μέσα σε αυτήν την ένταση που μπορεί να προκαλεί ένα αναγκαστικό εργοτάξιο, πληθώρα μαθημάτων θεωρητικής κατεύθυνσης έχουν συρρικνωθεί. Υπάρχουν μαθήματα, όπως οι ξένες γλώσσες, που δεν γίνονται καν στην ίδια αίθουσα, με αποτέλεσμα να έχουν ελάχιστη προσέλευση. Για εργαστήρια καλύτερα να μην το συζητάμε. Αναγκάζονται να δουλεύουν με βάρδιες.
Υπάρχει και μία ιδιότυπη αντίληψη ειδικά στο Τ.Ε.Ι. για το πώς θα αντιμετωπίσει το κτιριακό του πρόβλημα. Το δυστύχημα είναι ότι -και εδώ θα ήθελα μία δεύτερη διαβεβαίωση- ανακαλύφθηκαν αρχικές κακοτεχνίες στο κτίριο εξαιτίας του σεισμού. Θέλετε τύχη μέσα στην ατυχία; Ατυχία μέσα στην τύχη; 'Εγινε κάτι για όλα αυτά; Προβλέπεται κάτι γενικότερο για το Τ.Ε.Ι. ή θα ανακαλύψουμε το πρόβλημα στον επόμενο σεισμό;
ΠΡΟΕΔΡΕΥΩΝ (Κωνσταντίνος Γείτονας): Ο κ. Πετσάλνικος έχει το λόγο. ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
Η επίκαιρη ερώτηση, βέβαια, αφορούσε την αποκατάσταση των ζημιών, αλλά δεν έχω καμία αντίρρηση να μιλήσουμε και για τα άλλα που θέτετε τώρα εκ

περισσού, δηλαδή εκτός της επίκαιρης ερώτησης.
Το έργο είναι πράγματι μεγάλο και επετεύχθη η ολοκλήρωσή του μέσα σε
πολύ σύντομο χρονικό διάστημα, γιατί μιλάμε για βαριές επισκευές. Και,
όπως σας είπα, μέχρι τέλος Νοεμβρίου παραδίδονται και τα άλλα δύο κτήρια. Το χρονοδιάγραμμα έχει τηρηθεί με ευλάβεια, θα έλεγα, όπως ακριβώς είχε ανακοινωθεί από το διοίκηση του Τ.Ε.Ι. και μέχρι τέλος του έτους θα έχει παραδοθεί επισκευασμένο και το τελευταίο κτίριο από αυτά που είχαν πάθει μεγάλες ζημιές.
Σε ό,τι αφορά τον προγραμματισμό της επέκτασης των εγκαταστάσεων του
ΤΕΙ...
ΛΙΑΝΑ ΚΑΝΕΛΛΗ: Το κονδύλι με ενδιαφέρει, αν απορροφήθηκε.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Κοιτάξτε, μόλις γίνεται η πιστοποίηση εργασιών, όπως ξέρετε, συνεχίζεται και η ροή της χρηματοδότησης. Δεν υπάρχει κανένα πρόβλημα.
ΛΙΑΝΑ ΚΑΝΕΛΛΗ: Δεν το ξεπεράσατε λόγω χρόνου. Αυτό θέλω να πω.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων):
Τα κονδύλια αυτά είχαν προβλεφθεί.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κυρία Κανέλη, παρακαλώ.
ΛΙΑΝΑ ΚΑΝΕΛΛΗ: Διευκρινιστικό ήταν, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Μα, το αναφέρατε στην τοποθέτησή
σας αυτό.
ΦΙΛΙΠΠΟΣ ΠΕΤΣΑΛΝΙΚΟΣ (Υφυπουργός Εθνικής Παιδείας και Θρησκευμάτων): Δεν υπάρχει πρόβλημα τώρα, διαφορετικά δεν θα παρεδίδετο το έργο. Το έργο προχωράει και παραδίδεται κανονικότατα.
Σε ό,τι αφορά τις μελλοντικές ανάγκες του Τ.Ε.Ι., τα ιδρύματα, όπως ξέρετε, είναι αυτοδιοικούμενα. Και τα Τ.Ε.Ι., όπως και τα πανεπιστήμια, κάνουν το δικό τους προγραμματισμό, υποβάλλουν αυτόν τον προγραμματισμό
στο Υπουργείο Παιδείας και όλα αυτά λαμβάνονται υπόψη εν όψει της κατάρτισης του Β' ΕΠ.Ε.Α.ΕΚ., που θα χρηματοδοτηθεί και από το Γ'
Κοινοτικό Πλαίσιο Στήριξης.
Και για το Τ.Ε.Ι. Αθηνών ισχύει αυτό που ισχύει και για τα άλλα τριτοβάθμια εκπαιδευτικά ιδρύματα. Οι επεκτάσεις, νέα εργαστήρια, νέες εγκαταστάσεις, θα συμπεριληφθούν στο πρόγραμμα που θα καταρτισθεί στα πλαίσια του Β' ΕΠ.Ε.Α.ΕΚ. του Υπουργείου Παιδείας.
ΠΡΟΕΔΡΕΥΩΝ (Κωνσταντίνος Γείτονας): Τέταρτη και τελευταία του πρώτου
κύκλου είναι η με αριθμό 300/15.11.2000 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς
τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την εγκατάσταση και λειτουργία, στο Θριάσιο Πεδίο, μηχανισμού ελέγχου της ρύπανσης του περιβάλλοντος κλπ.
Η επίκαιρη ερώτηση του κ. Αμπατζόγλου έχει ως εξής:
"Είναι γνωστά τα μακροχρόνια και σοβαρά προβλήματα ρύπανσης του
Θριασίου Πεδίου από τη βιομηχανική δραστηριότητα.
Εκτός από τον κίνδυνο βιομηχανικού ατυχήματος μεγάλης έκτασης
υπάρχουν συχνά βιομηχανικά ατυχήματα και δυσλειτουργίες που οδηγούν στην εκπομπή επικίνδυνων ουσιών.
Τα τελευταία ατυχήματα σε βιομηχανικές δραστηριότηες, όπως:
Η εκπομπή καπνού και αερίων ρύπων από τα Ελληνικά Πετρέλαια λόγω
"πτώσης" της μονάδας πυρόλυσης (FCC) (17.10.2000),
Η πυρκαγιά σε πλαστικά καλώδια της μονάδας ανακύκλωσης μετάλλων
ΕΛΒΑΝ (21.10.2000), οδήγησαν σε εκπομπή μεγάλων ποσοτήτων καπνού και επικίνδυνων ουσιών που προέρχονται από την ατελή καύση οργανικών ουσιών και μάλιστα χλωριωμένων (όπως τα πλαστικά- PVC).
Ερωτάται ο κύριος Υπουργός:
1. Εάν θα εγκατασταθούν και λειτουργήσουν στο Θριάσιο Πεδίο μηχανισμοί ελέγχου της ρύπανσης του περιβάλλοντος (ΚΕΠΠΕ, Επιθεωρητές Περιβάλλοντος).
2. Εάν θα ξεκινήσει η διαδικασία του άρθρου 23 του ν. 1850, ώστε να χαρακτηριστεί το Θριάσιο Πεδίο ως "Ζώνη Ειδικών Περιβαλλοντικών Ενισχύσεων" και εάν θα εφαρμοστεί πρόγραμμα παρακολούθησης των φυσικών αποδεκτών του Θριασίου Πεδίου (άρθρα 7 έως 16 του ν. 1650/86)".
Ο Υφυπουργός Περιβάλλοντος, Χωροταξίας και Δημοσίων 'Εργων κ. 
Αθανάσιος Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το ΥΠΕΧΩΔΕ ελέγχει σε σταθερή βάση τη λειτουργία της βιομηχανίας στην περιοχή του Θριασίου Πεδίου. Και την ελέγχει μέσα

από τα σχετικά αρμόδια όργανα, τα οποία διαθέτει τόσο με το τμήμα βιομηχανίας και το τμήμα ελέγχου καύσεων στο ΥΠΕΧΩΔΕ όσο και από το σχετικό γραφείο περιβάλλοντος της Νομαρχίας Δυτικής Αττικής, το οποίο αποτελείται από τρεις ειδικούς επιστήμονες. Διενεργούνται, λοιπόν, τακτικοί και έκτακτοι έλεγχοι στο Θριάσιο Πεδίο.
Πράγματι, στα "Ελληνικά Πετρέλαια", την ημερομηνία που αναφέρεται
στην ερώτηση και στην "ΕΛΒΑΛ" υπήρξαν ατυχήματα, τα οποία είχαν σημαντικές επιπτώσεις στο περιβάλλον και στην ατμόσφαιρα της περιοχής. 
Το ΥΠΕΧΩΔΕ και η Νομαρχία Δυτικής Αττικής έκαναν επισταμένους
ελέγχους για τρεις ημέρες, προκειμένου να διαπιστώσουν τις συνθήκες κάτω από τις οποίες προκλήθηκαν τα ατυχήματα και για να αποφασιστούν τα μέτρα 
τα οποία έπρεπε να ληφθούν, με βάση την κείμενη νομοθεσία και το ν. 1650. Το ΥΠΕΧΩΔΕ κάλεσε τις δυο εταιρείες για παροχή εξηγήσεων και
πρόκειται να επιβάλει στην εταιρεία "ΕΛΛΗΝΙΚΑ ΠΕΤΡΕΛΑΙΑ" το ανώτερο προβλεπόμενο πρόστιμο των 200.000.000 δραχμών για τη ρύπανση του περιβάλλοντος, καθώς οι εξηγήσεις, οι οποίες δόθηκαν, δεν κρίθηκαν ικανοποιητικές.
Η εταιρεία "ΕΛΒΑΛ" λειτουργεί χωρίς τη σχετική αδειοδότηση και έχουν γίνει οι απαραίτητες ενέργειες, σε συνεννόηση με τη Νομαρχία Δυτικής Αττικής, προκειμένου να εφαρμοστεί ο νόμος στην περίπτωση της εταιρείας ΕΛΒΑΛ.
'Οσον αφορά τους μηχανισμούς ελέγχου της ρύπανσης του περιβάλλοντος, όπως είπα, γίνονται οι μετρήσεις, γίνονται οι έλεγχοι στην περιοχή του Θριασίου Πεδίου.
'Οσον αφορά δε τη θεσμοθέτηση του Σώματος Επιθεωρητών Περιβάλλοντος, το ΥΠΕΧΩΔΕ, ακολουθώντας το πέμπτο πρόγραμμα δράσης για το περιβάλλον που έχουν υπογράψει από κοινού όλες οι χώρες μέλη της Ευρωπαϊκής 'Ενωσης, προχωρά στη θεσμοθέτηση ενός μηχανισμού ελέγχου της εφαρμογής και της τήρησης της περιβαλλοντικής νομοθεσίας και σύντομα πρόκειται να προωθήσει στη Βουλή το σχετικό νόμο, ο οποίος προβλέπει τη λειτουργία του Σώματος Επιθεωρητών Περιβάλλοντος με όλες τις σχετικές οργανωτικές λεπτομέρειες. 
'Οσον αφορά τώρα το θέμα του χαρακτηρισμού του Θριασίου Πεδίου ως
"Ζώνη Ειδικών Περιβαλλοντικών Ενισχύσεων", σύμφωνα με το άρθρο 23 του
ν. 1650, όπως προβλέπεται και στο σχετικό νόμο, ο σχετικός χαρακτηρισμός προβλέπεται εφόσον οι μετρήσεις και τα στοιχεία από αυτές μας οδηγήσουν σ' αυτήν την κατεύθυνση.
Από τα μέχρι σήμερα στοιχεία πρέπει να πούμε ότι είμαστε σε επιφυλακή. 'Εχουμε μια βελτίωση των τιμών των δεικτών στην αέρια ρύπανση και πιστεύουμε ότι αυτήν τη στιγμή είναι ένα θέμα στο οποίο δεν μπορούμε να απαντήσουμε με βάση τα υπάρχοντα στοιχεία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο. ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, ο κύριος Υπουργός είπε ότι το
ΥΠΕΧΩΔΕ ελέγχει σε συστηματική βάση τη ρύπανση στο Θριάσιο Πεδίο με τακτικούς και έκτακτους ελέγχους. Υπάρχουν επτά νομοθετήματα από το 1983, που προβλέπουν τη δημιουργία και τη λειτουργία των ΚΕΠΕ, καθώς και των Επιθεωρητών Περιβάλλοντος με το ν. 2242/94.
Καμία από τις υπηρεσίες αυτές δεν εδρεύει στο Θριάσιο. Καμιά από τις υπηρεσίες αυτές δεν κάνει συστηματικούς ελέγχους. Αναφέρω ενδεικτικά ότι η καταγγελία κατοίκων για δυσοσμία από την "ΠΕΤΡΟΛΑ" στις 24.8 οδήγησε σε αυτοψία από τη Διεύθυνση ΥΕΑΒ στις 7.9 και από τη Διεύθυνση Υγείας και Υγιεινής της νομαρχίας στις 22.9, όπου και οι δύο διατυπώνουν εγγράφως ότι μετά από τόσες μέρες δεν μπορούν να διαπιστώσουν τα αίτια και το πρόβλημα το οποίο επικαλούνται οι κάτοικοι.
Κύριε Υπουργέ, τα στοιχεία από τα ατυχήματα και τις δυσλειτουργίες
των βιομηχανιών της περιοχής είναι σημαντικά. Από την καύση των πλαστικών βγαίνουν διοξίνες και οι διοξίνες δεν αποτελούν πλέον ένα στοιχείο, που το συναντάμε στη διεθνή βιβλιογραφία. Η GREENPEACE μέτρησε διοξίνες σε πολλές δραστηριότητες στην περιοχή της Αττικής. Οι άκαυστοι υδρογονάνθρακες που βγαίνουν από τα διυλιστήρια περιέχουν ενδεχομένως και βενζοπυρένιο που είναι καρκινογόνο.
Και ενώ στα "ΕΛΠΕ" επεβλήθη το πρόστιμο το οποίο ανακοινώσατε, διότι διέφυγαν διακόσια ογδόντα κυβικά μέτρα υδρογονανθράκων, ετοιμάζεστε να δώσετε άδεια για γιγαντιαία επέκταση στην "ΠΕΤΡΟΛΑ", όπου πιθανή δυσλειτουργία θα οδηγήσει σε εκπομπή ενός εκατομμυρίου κυβικών μέτρων την ώρα αερίων ρύπων, που δεν θα πνίξουν μόνο το Θριάσιο, θα πνίξουν και την
Αθήνα.
Κύριε Υπουργέ, η Ελευσίνα και το Θριάσιο έχουν μια ιστορία τριών
χιλιάδων ετών. Οι κάτοικοι δεν είπαν ποτέ "Εκάς οι βέβηλοι" ως ο Ελευσίνιος ιεροφάντης". Ζητούν όμως να χυθεί άπλετο φως στα δρώμενα, τα τεκταινόμενα και τα λεγόμενα των σύγχρονων Ελευσινίων Μυστηρίων.

'Εχετε υποχρέωση να προστατεύσετε την υγεία και το περιβάλλον. Δεν
μπορεί να ακούγονται πλέον "θα". Πρέπει να ξεκινήσετε για την περιοχή τη διαδικασία χαρακτηρισμού της ως "Ζώνης Ειδικών Περιβαλλοντικών Ενισχύσεων".
ΠΡΟΕΔΡΕΥΩΝ (Κωνσταντίνος Γείτονας): Ο κ. Αλευράς έχει το λόγο. Θέλετε να συμπληρώσετε κάτι, κύριε Υπουργέ;
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κατ'αρχάς πιστεύω ότι δεν θα πρέπει και δεν είναι σωστό ο κύριος συνάδελφος να υποβαθμίζει τη συστηματική και σημαντική προσπάθεια που γίνεται από το ΥΠΕΧΩΔΕ, προκειμένου να περιοριστεί η ρύπανση στην περιοχή του Θριασίου Πεδίου.
Ανέφερα προηγουμένως ότι σε τακτική βάση και ταυτόχρονα και με
έκτακτους ελέγχους γίνονται μετρήσεις των εκπομπών αερίων στην περιοχή του Θριασίου Πεδίου. Για το σκοπό αυτόν υπάρχουν δύο εγκατεστημένοι σταθμοί μετρήσεων της Τοπικής Αυτοδιοίκησης και πρόσφατα το ΥΠΕΧΩΔΕ εγκατέστησε στο Γυμνάσιο της Ελευσίνας έναν τρίτο σταθμό, ο οποίος διενεργεί μετρήσεις με όργανα προηγμένης τεχνολογίας και είναι εξοπλισμένος και με μετεωρολογικά όργανα. Το κόστος αυτού του σταθμού ήταν σαράντα εκατομμύρια δραχμές.
Από τα στοιχεία τα οποία έχουμε μέχρι σήμερα προκύπτει μία σταδιακή βελτίωση της υφιστάμενης ατμοσφαιρικής κατάστασης, που αποδίδεται κυρίως στη θέσπιση των αυστηρών περιβαλλοντικών όρων κατά τη διάρκεια έγκρισης των μελετών περιβαλλοντικών επιπτώσεων. Θα μπορούσα να δώσω στον κύριο συνάδελφο τα στοιχεία των μετρήσεων κατά την περίοδο 1996-1999 για τις τιμές του διοξειδίου του θείου, του διοξειδίου του αζώτου, των υδρογονανθράκων, του όζοντος και του μολύβδου από τα οποία στοιχεία προκύπτει μία βελτίωση.
Συνεπώς πιστεύω ότι δεν θα πρέπει να δημιουργούμε την εντύπωση ότι
δεν γίνεται τίποτα. Αυτά τα οποία πρέπει να κάνουμε, τα κάνουμε και πιστεύουμε ότι με την οργανωμένη λειτουργία των υπηρεσιών του ΥΠΕΧΩΔΕ και της Νομαρχίας Δυτικής Αττικής υπάρχει μία αυστηρή, συστηματική παρακολούθηση και έλεγχος των περιβαλλοντικών συνθηκών στην περιοχή του Θριασίου Πεδίου. Και πιστεύω επίσης ότι με τη συνέχιση των ελέγχων και την αυστηρή παρακολούθηση, τα προβλήματα τα οποία υπάρχουν θα περιοριστούν. Δεν νομίζω ότι θα πρέπει να δημιουργούμε την εντύπωση ενός Υπουργείου το οποίο δεν ελέγχει, δεν παρακολουθεί και δεν επεμβαίνει. 'Αλλωστε, τα πρόστιμα τα οποία επιβάλλουμε σε κάθε περίπτωση που παρουσιάζεται παράβαση της περιβαλλοντικής νομοθεσίας είναι ιδιαίτερα αυστηρά και αυτό αποδεικνύει την ευαισθησία με την οποία χειριζόμαστε το θέμα.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου
κύκλου:
Πρώτη είναι η με αριθμό 283/13-11-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Οικονόμου προς τον Υπουργό Δημόσιας Τάξης, σχετικώς με τη λήψη μέτρων για την καταστολή της εγκληματικότητας στους Δήμους Αχαρνών και Ζεφυρίου Αττικής.
Η επίκαιρη ερώτηση του κ. Οικονόμου έχει ως εξής:
"Με αφορμή το ανοικτό Δημοτικό Συμβούλιο του Δήμου Αχαρνών και τις διαμαρτυρίες του συνόλου των συλλόγων αλλά και εκατοντάδων πολιτών, καθώς και επανειλημμένα δημοσιεύματα του κεντρικού και τοπικού Τύπου, το πρόβλημα της εγκληματικότητας αναδεικνύεται από τα κρισιμότερα για τις βαριά κτυπημένες από τους σεισμούς πόλεις των Αχαρνών και του Ζεφυρίου. Πλέον απαιτείται άμεση και ριζική αντιμετώπιση του προβλήματος.
Δυστυχώς έχει μεταφερθεί η εμπορία και η διακίνηση ναρκωτικών από το κέντρο της Αθήνας στα δυτικά προάστια και τις Αχαρνές. Ο λαός και η δημοτική αρχή δεν ανέχεται πλέον το καθεστώς της ιδιότυπης αιχμαλωσίας μέσα στον ίδιο τον τόπο τους.
Με ικανοποίηση ακούσαμε τον Υπουργό να αναγνωρίζει το πρόβλημα και να δηλώνει ότι ο ίδιος θα επιβλέψει το έργο της Αστυνομίας. Φυσικά δεν είναι μόνο πρόβλημα της Αστυνομίας. Αλλά στο μερίδιο της ευθύνης που της αναλογεί απαιτούνται άμεσες, δυναμικές και οριστικές λύσεις.
Γι'αυτό λοιπόν, επειδή οι Αχαρνές και το Ζεφύρι βρίσκονται ουσιαστικά σε κατάσταση "εκτάκτου ανάγκης"
Ερωτάσθε:
1. Με πόσους άνδρες και γυναίκες θα ενισχύσετε το αυτόνομο
Αστυνομικό Τμήμα των Αχαρνών;
2. Με πόσες δυνάμεις ειδικής αποστολής (Δίωξη Ναρκωτικών, ΕΚΑΜ) θα
ενισχυθεί το Αστυνομικό Τμήμα;
3. Με πόσα αυτοκίνητα και με ποια μέσα θα ενισχυθεί το Αστυνομικό
Τμήμα;
4. Πώς σκοπεύει το Υπουργείο να αντιμετωπίσει την ιδιότυπη και
παράδοξη μορφή εγκληματικότητας που παρουσιάζουν οι αθίγγανοι, δημιουργώντας ουσιαστικά γκέτο, τρομοκρατώντας και καταδυναστεύοντας τους φιλήσυχους πολίτες, με χρήση ακόμα και αυτόματων όπλων (καλάσνικοφ) μέρα μεσημέρι και τη διακίνηση μεγάλων ποσοτήτων ναρκωτικών;
5. Ποιο θα είναι το χρονοδιάγραμμα για την υλοποίηση των παραπάνω
μέτρων;"
Βέβαια, κύριε Οικονόμου, ξέρετε ότι με τον Κανονισμό που θα ισχύσει από την Τετάρτη τα ερωτήματα θα πρέπει να είναι περιορισμένα, το πολύ δύο.
Ο Υπουργός Δημόσιας Τάξης κ. Μιχαήλ Χρυσοχοίδης έχει το λόγο.
MIXAHΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε
Πρόεδρε.
'Οπως τόνισα και προχθές, στο Μενίδι υπάρχει ένα ιδιαίτερο πρόβλημα αυξημένης εγκληματικότητας, το οποίο οφείλεται στις ιδιαίτερες συνθήκες που έχουν διαμορφωθεί εδώ και χρόνια στην περιοχή.
Θα έλεγα ότι τα προβλήματά μας είναι δύο: Το ένα είναι το αστυνομικό πρόβλημα και το άλλο είναι τα συνολικότερα ζητήματα των υποδομών, τα οποία πρέπει να εξετάσει και ο δήμος και τα υπόλοια συναρμόδια Υπουργεία, έτσι ώστε να διασφαλίσουμε συνθήκες ανθρώπινες γι' αυτές τις κοινωνικές ομάδες που έχουν εγκατασταθεί στην περιοχή.
Θα ήθελα να τονίσω σε ό,τι αφορά το αστυνομικό πρόβλημα, το πρόβλημα της εγκληματικότητας και της διακίνησης των ναρκωτικών ότι πέρα από τις προσπάθειες που έγιναν τον τελευταίο χρόνο -οι οποίες απέδωσαν σημαντικά αποτελέσματα, πλην όμως δεν εξαφάνισαν το πρόβλημα- είμαστε διατεθειμένοι και αποφασισμένοι να δώσουμε μια οριστική λύση και απάντηση στο πρόβλημα αυτό. Αυτή τη στιγμή ετοιμάζεται ένας σχεδιασμός, έτσι ώστε να εξαφανίσουμε στην κυριολεξία το πρόβλημα της διακίνησης των ναρκωτικών και της εγκληματικότητας από την περιοχή με τέτοιον τρόπο, ούτως ώστε οι κάτοικοι να αισθάνονται ασφαλείς και η συμβίωση όλων των κοινωνικών ομάδων που έχουν εγκατασταθεί εκεί να είναι ομαλή.
Να είσθε βέβαιος, κύριε συνάδελφε, ότι σε πολύ μικρό χρονικό διάστημα αυτός ο σχεδιασμός σε συνεννόηση με τη δημοτική αρχή και τους υπόλοιπους φορείς της περιοχής, οι οποίοι έχουν καταθέσει πολύ εποικοδομητικές προτάσεις, θα είναι τέτοιος, ούτως ώστε να δώσουμε μια οριστική και τελεσίδικη απάντηση -όπως πρέπει σε ένα οργανωμένο κράτος- σε αυτό το πρόβλημα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Οικονόμου έχει το λόγο.
ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, κύριε Υπουργέ, πιστεύω ότι αυτή η διάθεση, την οποία μόλις τώρα μας καταθέσατε, είναι το σημαντικότερο στοιχείο μπροστά σ'αυτό το τεράστιο κοινωνικό πρόβλημα, το οποίο αντιμετωπίζουν το Μενίδι και το Ζεφύρι.
Η αγανάκτηση και η αγωνία που οι πολίτες αυτών των περιοχών βιώνουν, όπως εκφράστηκε μάλιστα μέσα στο ανοικτό δημοτικό συμβούλιο, όπου παρευρίσκοντο πλέον των χιλίων πολιτών, οι σαράντα πέντε σύλλογοί τους και η δημοτική αρχή του Μενιδίου και του Ζεφυρίου, έχει να κάνει με τη δριμύτητα με την οποία εμφανίζεται το φαινόμενο.
Δεν είναι δυνατόν μόλις λίγια χιλιόμετρα από την Ομόνοια να υπάρχουν 'Ελληνες πολίτες που να μην μπορούν να κυκλοφορήσουν, να κροταλίζουν μέρα μεσημέρι τα αυτόματα, τα πολυβόλα και τα καλάσνικοφ και να υπάρχει μια κατάσταση τραγική για την ασφάλεια των παιδιών και γενικά των ανθρώπων της εργασίας, του μεροκάματου και της βιοπάλης.
Θα πρέπει όντως η πολιτεία να τους στέρξει, για να εξασφαλίσει την ασφάλειά τους. Το πρόβλημα των ναρκωτικών δεν θα λυθεί στο Μενίδι, ούτε θα το λύσει η Αστυνομία και το Υπουργείο Δημοσίας Τάξεως. Πρέπει να επισημάνω ότι στο ανοικτό Δημοτικό Συμβούλιο παρευρέθη μόνο το Υπουργείο
Δημοσίας Τάξεως και έδειξε με αυτόν τον τρόπο την ευαισθησία του και αυτό πρέπει να το επισημάνουμε. Είδα να αγνοούν το πρόβλημα και δεν είδα να πρευρίσκονται εκπρόσωποι από τα άλλα Υπουργεία.
Αυτό δεν είναι ζήτημα μόνο της Αστυνομίας. Αλλά όσον αφορά την Αστυνομία, πιστεύω ότι θα πρέπει να υπάρχουν ειδικές επιχειρήσεις της Αστυνομίας με ειδικές δυνάμεις για να ξερριζώσουν το πρόβλημα. Πρέπει να μπουν μέσα στα σπίτια των αθιγγάνων, τέλος πάντων αυτών των ανθρώπων, και να δουν πού υπάρχουν τα όπλα, πού υπάρχουν τα ναρκωτικά.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Δύο λόγια ακόμα, κύριε Πρόεδρε.
Πρέπει να ενισχυθεί το Αστυνομικό Τμήμα του Μενιδίου. Και όταν λέμε
ενίσχυση, κύριε Υπουργέ, μιλάμε ότι θα πρέπει να υπάρχει και έμπειρο προσωπικό ειδικών δυνάμεων, ειδικό στη δίωξη των ναρκωτικών, τα ΕΚΑΜ... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΒΑΣΙΛΕΙΟΣ ΟΙΚΟΝΟΜΟΥ: ... τα οποία θα πάρουν το βάρος και την ευθύνη αυτής της εκκαθάρισης, του μελανού σημείου για τη δημόσια και την κοινωνική ζωή των περιοχών αυτών. Πιστεύω ότι αυτό πρέπει να γίνει μέσα σε ένα χρονοδιάγραμμα και σε συγκεκριμένο χρονικό ορίζοντα. Να πούμε μέσα σε ένα - δύο μήνες.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε. ΒΑΣΙΛΕΙΟΣ ΟΙΚΟΝΟΜΟΥ: Η δικιά σας μόνο δέσμευση την οποία σήμερα
καταθέσατε -αλλά χρειάζονται και συγκεκριμένες ενέργειες- είναι πιστεύω η μόνη ελπίδα.
ΠΑΝΑΓΙΩΤΗΣ Ν. ΚΡΗΤΙΚΟΣ: Να παίρνει ένα συμπλήρωμα η νεολαία. 'Εχει
ανάγκη από ανάπτυξη.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, απλά
ήθελα να συμπληρώσω σε όσα προηγουμένως ετόνισα ότι υπήρξε μία πρώτη ενίσχυση στο αστυνομικό τμήμα. Θα υπάρξει και μια δεύτερη ενίσχυση σε προσωπικό και βεβαίως δεν υπάρχει κανένα πρόβλημα για την ενίσχυση σε μηχανικά μέσα, αυτοκίνητα κλπ., γιατί διαθέτει το Υπουργείο ένα σημαντικό αριθμό αυτοκινήτων, οπότε θα καλυφθούν όλες οι ανάγκες σε υλικοτεχνικό εξοπλισμό στο Αστυνομικό Τμήμα Αχαρνών. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η δεύτερη με αριθμό 295/14-11-2000 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τον Υπουργό Υγείας και Πρόνοιας, σχετικώς με την αναστολή της λειτουργίας του Τμήματος Πυρηνικής Ιατρικής στο Νοσοκομείο "ΜΕΤΑΞΑ".
Η επίκαιρη ερώτηση του κυρίου συναδέλφου έχει ως εξής:
"Λόγω αδιαφορίας της πολιτείας έχει κλείσει εδώ και ενάμιση μήνα το
Τμήμα της Πυρηνικής Ιατρικής του Νοσοκομείου "ΜΕΤΑΞΑ".
Αυτό συνέβη, διότι οι δύο γ-κάμερες, πεπαλαιωμένα μηχανήματα, από
πενταετίας και πλέον συνεχώς επισκευάζονταν από συχνές και σοβαρές βλάβες και τελικά αχρηστεύθηκαν πλήρως. Το Τμήμα εξυπηρετούσε το 1/4 των κατοίκων του λεκανοπεδίου της Αττικής και των νησιών για εξειδικευμένες εξετάσεις υψηλού κόστους.
Μετά ταύτα, ερωτάται ο Υπουργός Υγείας-Πρόνοιας:
1. Γιατί παρά τις επανειλημμένες ενημερώσεις και οχλήσεις των
εργαζομένων στο Τμήμα για την αντικατάσταση της μίας γ-κάμερας επεδείχθη τόσο μεγάλη αδιαφορία;
2. Γιατί δεν μεταφέρεται η γ-κάμερα του Ιπποκρατείου Νοσοκομείου, η
οποία παραμένει εκεί ανεκμετάλλευτη, λόγω έλλειψης του αντίστοιχου τμήματος;"
Η Υφυπουργός Υγείας και Πρόνοιας κ. Σπυράκη έχει το λόγο.
Είχατε απαντήσει νομίζω και πρόσφατα στην ίδια ερώτηση.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Ναι, κύριε Πρόεδρε, ήταν πολύ πρόσφατα μια παρόμοια ερώτηση από τη συνάδελφο κ. Λιάνα Κανέλλη και νομίζω ότι είχαμε δώσει αρκετά στοιχεία.
Πράγματι η μία από τις δύο γ-κάμερες του Νοσοκομείου "ΜΕΤΑΞA" δεν λειτουργεί, διότι μετά από επιτόπιο έλεγχο της Επιτροπής Ατομικής Ενέργειας, επειδή χρειάζεται ανανέωση της άδειας λειτουργίας και υπάρχει και έλλειψη ανταλλακτικών, ετέθη εκτός λειτουργίας και η άλλη λειτουργεί μόνο για εργαστηριακές εξετάσεις που γίνονται με το ραδιοσεσημασμένο ιώδιο.
Αυτό για το οποίο έχουμε δεσμευθεί -και ελέχθη την προηγούμενη φορά-
είναι ότι με όσο ταχύτερες διαδικασίες μας επιτρέπεται αγοράζουμε δύο γ-κάμερες για το "ΜΕΤΑΞΑ" και επίσης έχουμε ξεκινήσει όλες αυτές τις διαδικασίες για να μην υπάρξει κάποιος κενός χρόνος, ούτως ώστε να μεταφερθεί η γ-κάμερα, η οποία υπάρχει στο Ιπποκράτειο και δεν λειτουργεί.
Χρειαζόταν κάποια μελέτη για να εντοπίσουμε ακριβώς τα προβλήματα ανάμεσα στα δύο νοσοκομεία και πράγματι είναι δυνατόν αυτή τη στιγμή να 
μεταφερθεί η γ-κάμερα από το Ιπποκράτειο νοσοκομείο στο "ΜΕΤΑΞΑ". Χρειάζονται κάποιες τεχνικές επεμβάσεις στο "ΜΕΤΑΞΑ", η διάνοιξη δηλαδή

ενός παραθύρου. Από την προηγούμενη εβδομάδα έχουν αρχίσει οι συζητήσεις, η τεχνική υπηρεσία εκεί διαβεβαιώνει ότι οι επεμβάσεις οι οποίες χρειάζονται μπορούν να τελειώσουν μέσα σε ένα δεκαήμερο. 'Εχω ζητήσει και έγγραφη διαβεβαίωση ότι πραγματικά θα έχουν τελειώσει μέσα στο δεκαήμερο, αλλά είμαστε μέσα σε μία ελληνική πραγματικότητα, με διαδικασίες οι οποίες δεν είναι ιδιαίτερα γρήγορες, παρά τις οποιεσδήποτε προσπάθειες. 
'Εχουμε έλθει σε επαφή με συγκεκριμένη εταιρεία, η οποία θα αναλάβει
τη μεταφορά από το Ιποκράτειο, γιατί είναι μία ειδική μεταφορά, ούτως ώστε να μην προκληθεί καμία βλάβη στο εν λόγω μηχάνημα, το οποίο πιστεύουμε ότι θα είναι στο "ΜΕΤΑΞΑ" μέσα σε ένα δεκαπενθήμερο.
Ελπίζω βέβαια να μην έχω άλλη επίκαιρη ερώτηση για το ίδιο θέμα, αλλά αν την έχουμε μέσα στο επόμενο δεκαπενθήμερο, νομίζω ότι θα έχουμε και νεότερα, ώστε πράγματι και με τις επισημάνσεις και με άλλες ενέργειες που έχουν γίνει, να μπορέσουμε να έχουμε στο "ΜΕΤΑΞΑ" μια καλύτερη παραγωγή εξετάσεων, και να ελαττωθεί η μεγάλη διαρροή προς τον ιδιωτικό τομέα, όπως είναι γνωστό ότι γίνεται στα πέριξ του "ΜΕΤΑΞΑ".
ΠΡΟΕΔΡΕΥΩΝ (Κωνσταντίνος Γείτονας): Ο κ. Παναγιώτης Μελάς έχει το
λόγο.
ΠΑΝΑΓΙΩΤΗΣ ΜΕΛΑΣ: Κύριε Πρόεδρε, δεν με ικανοποίησε η απάντηση της κυρίας Υφυπουργού. Και αυτό διότι είπε ότι μόνο η μία γ-κάμερα δεν λειτουργεί, ενώ η άλλη άφησε να εννοηθεί ότι λειτουργεί.
Σας έχουν πληροφορήσει τελείως λάθος, κυρία Υφυπουργέ. Σπινθηρογράφημα δεν γίνεται από καμία από τις δύο γ-κάμερες. Αυτό πρέπει να το συνειδητοποιήσετε αν θέλετε πράγματι να προβείτε σε μία αντικατάσταση του ενός μηχανήματος, προκειμένου και το Νοσοκομείο "ΜΕΤΑΞΑ" να αποκτήσει μια γ-κάμερα αυτό που χρειάζεται για τις απαραίτητες εξετάσεις, αλλά και γενικά ο πειραϊκός λαός.
Θα σας πω ότι μπορεί σε κάποιο βαθμό να αδιαφόρησαν οι προηγούμενες πολιτικές ηγεσίες του Υπουργείου, αλλά εσείς αδιαφορείτε σε απαράδεκτο βαθμό. Και αυτό γιατί; Γιατί το προσωπικό του τμήματος επανειλημμένα με έγγραφά του έχει επισημάνει ότι τα δύο αυτά μηχανήματα είναι πεπαλαιωμένα, υφίστανται συχνές-πυκνές βλάβες, έχουν φθάσει σε οριακό σημείο λειτουργίας και μάλιστα πριν από ένα χρόνο είχαν τονίσει τον κίνδυνο της οριστικής αχρήστευσης και είχαν πει ότι πρέπει να διατεθούν εκατόν πενήντα εκατομμύρια προκειμένου να αγοραστεί μία νέα γ-κάμερα. 
'Oμως η πολιτική ηγεσία του Υπουργείου δεν προέβη στην αγορά της
γ-κάμερας εκατόν πενήντα εκατομμυρίων. Βλέπετε ότι για ένα τέτοιο μηχάνημα η Κυβέρνηση δεν διαθέτει χρήματα, όμως σπαταλά δεξιά και αριστερά, όχι εκατομμύρια αλλά δισεκατομμύρια.
Τουλάχιστον γιατί δεν έχετε μεταφέρει μέχρι τώρα το μηχάνημα αυτό από το Ιπποκράτειο Νοσοκομείο που δεν χρησιμοποιείται στο Νοσοκομείο "ΜΕΤΑΞΑ". 'Ετσι επί δύο μήνες δεν γίνεται καμία εξέταση σπινθηρογραφήματος;
Σας ρωτώ, λοιπόν, πού είναι το μεγάλο σας ενδιαφέρον; 'Επρεπε να
φέρουμε το θέμα στη Βουλή, έπρεπε να το πάρουν τα Μέσα Μαζικής Ενημέρωσης για να αφυπνιστεί η πολιτική ηγεσία του Υπουργείου και να αρχίσει να λειτουργεί προς την κατεύθυνση να μεταφερθεί το μηχάνημα; Και μου λέτε τώρα σε δέκα ή σε δεκαπέντε ημέρες θα τοποθετηθεί.
Θα περιμένω να το δω, αλλά θα πρέπει να ξέρετε ότι οι άρρωστοι επί δύο μήνες από το Νοσοκομείο "ΜΕΤΑΞΑ" μεταφέρονται για εξετάσεις στην ιδιωτική πρωτοβουλία, την οποία τώρα τη δέχεσθε, αλλά τη δεκαετία του '80 την πολεμήσατε λυσσαλέα. Οι δε άλλοι, οι εξωτερικοί άρρωστοι, βάζουν βαθιά το χέρι στην τσέπη γι' αυτές τις πανάκριβες εξετάσεις, επειδή δεν τις πληρώνει το ταμείο τους.
Αντί να μιλάτε για "υγεία για τον πολίτη", ενδιαφερθείτε πραγματικά
για την υγεία του πολίτη, γιατί μέχρι σήμερα δείχνετε εγκληματική αδιαφορία.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Η Υφυπουργός κ. Σπυράκη έχει το
λόγο.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Τώρα το χειροκρότημα δεν κατάλαβα γιατί, αλλά δεν δέχομαι ότι υπάρχει αδιαφορία. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Χειροκροτήσαμε, γιατί... ΠΡΟΕΔΡΕΥΩΝ (Κωνσταντίνος Γείτονας): Δεν χρειάζεται να εξηγήσετε,
κυρία Παπακώστα, γιατί χειροκροτήσατε, δικαίωμά σας είναι να χειροκροτείτε.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Μας ρώτησε η κυρία Υπουργός. ΠΡΟΕΔΡΕΥΩΝ (Κωνσταντίνος Γείτονας): Μα, και η κυρία Υπουργός είναι
συνάδελφος και έχει δικαίωμα να σχολιάσει. Μην το κάνουμε μείζον θέμα. Συνεχίστε, κυρία Υπουργέ.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Δεν νομίζω ότι έχω να προσθέσω κάτι, αλλά δεν δέχομαι ότι πρόκειται για αδιαφορία. Από την πρώτη στιγμή που εντοπίσαμε το πρόβλημα, ενεργοποιηθήκαμε, δεν είναι έτσι απλή η κατάσταση.
ΠΑΝΑΓΙΩΤΗΣ ΜΕΛΑΣ: Πότε το εντοπίσατε;
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Κατ' αρχάς τα δύο μηχανήματα, όπως γνωρίζετε, λειτουργούσαν.
ΠΑΝΑΓΙΩΤΗΣ ΜΕΛΑΣ: Μα, κυρία Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Κύριε Μελά, εσείς ολοκληρώσατε.
Θα αφήσετε την κυρία Υπουργό να πει την άποψή της; Υπάρχει και Προεδρείο. Παρακαλώ, λοιπόν, να μη γίνει άλλη διακοπή.
Συνεχίστε, κυρία Υπουργέ.
ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας): Νομίζω ότι αν ενδιαφερόμαστε πραγματικά για την υγεία του πολίτη, θα πρέπει να
γνωρίζουμε πώς γίνονται οι διάφορες διαδικασίες.
Το γιατί για δύο μήνες δεν μεταφέρθηκε το μηχάνημα του Ιπποκρατείου, νομίζω ότι είναι γνωστό σε όλους. Δεν μπορεί αμέσως να μεταφερθεί ένα μηχάνημα, διότι χρειάζονται κάποιες διαδικασίες. Χρειάζονται μελέτες, αν η μεταφορά αυτή μπορεί να γίνει, αν συμφέρει, αν υπάρχει ο κατάλληλος χώρος, γιατί κάθε γ-κάμερα θέλει το δικό της χώρο. Δεν αδιαφορήσαμε. Υπάρχουν οι διαδικασίες μηνών.
Αυτό που μπορώ να σας διαβεβαιώσω είναι ότι έχουν ληφθεί όλες οι απαραίτητες αποφάσεις, και εκτιμώ, σύμφωνα με τις διαβεβαιώσεις που μου δίνουν οι υπηρεσιακοί παράγοντες των δύο νοσοκομείων, ότι σε δέκα μέρες θα είναι εκεί το μηχάνημα και σας έβαλα και ένα περιθώριο πέντε ημερών, δηλαδή σε δεκαπέντε ημέρες θα είναι εκεί. Ελπίζω και εύχομαι να είναι εκεί. Δεν αδιαφορούμε.
ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 304/15.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. 'Αγγελου Τζέκη προς τον Υπουργό Γεωργίας, σχετικώς με τη λήψη μέτρων για τη στήριξη και τη συνέχιση της λειτουργίας του εργοστασίου παραγωγής ινοσανίδων "ΠΙΝΔΟΣ Α.Ε.", δεν θα συζητηθεί λόγω κωλύματος του κυρίου Υπουργού και διαγράφεται.
Κυρίες και κύριοι συνάδελφοι, ολοκληρώθηκε η συζήτηση των επίκαιρων
ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 20/3.11.2000
επερώτηση των Βουλευτών της Νέας Δημοκρατίας κυρίων Αθανασίου Δαβάκη, Θεοφίλου Βασιλείου, Ιωάννη Λαμπροπούλου, Θεοφίλου Λεονταρίδη, Νικολάου Κατσαρού, Αικατερίνης Παπακώστα και Βύρων Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης στο χώρο της Δημόσιας Διοίκησης,κλπ.
Για τη συζήτηση της επερώτησης αυτής ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β' Αθηνών κ. Βύρων Πολύδωρας. 
Κυρίες και κύριοι συνάδελφοι, πριν εισέλθουμε στη συζήτηση της
επερώτησης έχω την τιμή να ανακοινώσω στο Σώμα ότι οι Υπουργοί Ανάπτυξης και Εξωτερικών κατέθεσαν σχέδιο νόμου "Κύρωση των τροποποιήσεων των VI και XIV εδάφιο Α' του καταστατικού του Διεθνούς Οργανισμού Ατομικής Ενέργειας".
Παραπέμπεται στην αρμόδια Διαρκή Επιτροπή.
Επίσης η Βουλευτής Α' Αθηνών της Νέας Δημοκρατίας κ. Μαριέττα
Γιαννάκου-Κουτσίκου ζητεί ολιγοήμερη άδεια απουσίας της στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε, τη
ζητηθείσα άδεια.
Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κυρίες και κύριοι συνάδελφοι, κατά συγκυριακό τρόπο σήμερα η Νέα Δημοκρατία φέρνει στη Βουλή το τεράστιο ζήτημα του επιλεγόμενου μεγάλου ασθενούς της χώρας μας,κ που είναι η Δημόσια Διοίκηση. Και λέω κατά συγκυριακό τρόπο, γιατί πρόσφατος είναι ο απόηχος των διαπιστώσεων της αποκαλούμενης ομάδος άμεσης παρέμβασης, αναφορικά με την επικρατούσα στο χώρο αυτόν κατάσταση.
Συναντήσαμε, είπε ο επικεφαλής της ομάδος, τμήμα με δύο υπαλλήλους, οι οποίοι ήταν σε διαφορετικούς ορόφους και υπαλλήλους που κάθονταν σε καρέκλες με τρία πόδια, υπηρεσίες που εξυπηρετούνταν με ένα φαξ, χαλασμένα φωτοτυπικά μηχανήματα, απαράδεκτους χώρους που ήταν προορισμένη για την υποδοχή του κοινού, την υποδοχή των Ελλήνων πολιτών και υπαλλήλους με ειδικές σωματικές δυσκολίες, που δεν αξιοποιούνται ανάλογα με τη δυσχέρεια και τις ιδιαιτερότητες που έχουν.
Επίσης, όπως ο καθηγητής κ. Σιδερίδης -αν δεν απατώμαι- αναφέρει,
συνάντησαν και είδαν συναλλαγές κάτω από το τραπέζι, διευκολύνσεις έναντι αδράς αμοιβής από διάφορα παραμάγαζα κατά το κοινώς λεγόμενο και ατέλειωτες ουρές τριτοκοσμικού τύπου στους διάφορους χώρους των δημοσίων υπηρεσιών. Αυτές όλες οι διαπιστώσεις της ομάδας άμεσης παρέμβασης, όπως αποκαλείται αυτή, είναι διαπιστώσεις που όταν παρουσιάζονται και μάλιστα παρουσιάζονται παρουσία της αρμοδίας Υπουργού, παραβιάζουν ουσιαστικά ανοικτές θύρες, γιατί όλα αυτά τα γνωρίζει καλύτερα από τον καθένα μας ο συναλλασσόμενος με τη Δημόσια Διοίκηση, ο 'Ελληνας πολίτης, που πρέπει κάθε τόσο που πρέπει να συναλλαγεί με τη Δημόσια Διοίκηση να καταβάλει άλλοτε το λεγόμενο γρηγορόσημο, προκειμένου να κάνει τη δουλειά του, άλλοτε να πληρώσει περίπου εξακόσιες χιλιάδες δραχμές, με βάση και τα λεγόμενα της ομάδας άμεσης παρέμβασης, για να πάρει άδεια οδηγήσεως ή να περιμένει όταν συμβαίνει να είναι 'Ελληνας της υπαίθρου, αγρότης, πάρα πολύ καιρό ή θα έλεγα για πάντα, προκειμένου να του καταβληθεί η αγροτική σύνταξη αν τα δικαιολογητικά δεν έχουν χαθεί στο δρόμο από τις υπηρεσίες του ΟΓΑ.
Και αν με διαπιστώσεις, κύριοι συνάδελφοι, που όλοι γνωρίζουμε
προσπαθούν κάποιοι να μεταθέσουν τις ευθύνες τους στην απρόσωπη Δημόσια Διοίκηση, ένα είναι δεδομένο και σίγουρο, το οποίο ούτε το πόρισμα του υπεύθυνου της ομάδας ανέφερε, ούτε πολύ περισσότερο η κυρία Υπουργός Δημόσιας Διοίκησης. Και αυτό είναι ότι η δομή και ο τρόπος λειτουργίας εκείνου που σήμερα καταγγέλλουν, δηλαδή του ελληνικού δημοσίου, έχουν ανδρωθεί -τρόπος του λέγειν- έχουν οργανωθεί, έχουν δομηθεί επί των συνεχών κυβερνήσεων του ΠΑΣΟΚ.
Επιχειρείτε, κύριοι συνάδελφοι της Κυβέρνησης, μετάθεση πολιτικών ευθυνών με το να συστήνετε ομάδες, συμβούλια και να διατυπώνετε διάφορα τέτοιου είδους κοινότυπα πορίσματα.
Εκεί όμως που η προκλητικότητα ξεπερνά κάθε όριο είναι η επιχειρούμενη προσπάθεια να υπάρξει διαχωρισμός μεταξύ καλής κυβερνήσεως -όπως διεφάνη από τη δημοσιότητα που πήρε αυτή η επιτροπή- και κακού δημοσίου. Αυτή όμως η στάση δείχνει ξεκάθαρα ότι η σημερινή Κυβέρνηση αδυνατεί πλήρως να ελέγξει τους τομείς που βρίσκονται υπό την εποπτεία της και ότι δεν σκέπτεται να επιλύσει προβλήματα με σοβαρή και συγκεκριμένη εργασία. Γιατί όταν ανακαλύπτει σήμερα τη διάλυση του δημοσίου και με υποκριτικό -επαναλαμβάνω- τρόπο προβαίνει στο διαχωρισμό όχι Εκκλησίας και κράτους, όπως στην επικαιρότητα τελευταία ακούγεται, αλλά στο διαχωρισμό κακού δημοσίου και καλής κυβερνήσεως, τι μπορεί πλέον να περιμένει ο 'Ελληνας πολίτης από αυτό;
Πρόκειται, κυρία και κύριοι συνάδελφοι, περί πολιτικού τεχνάσματος το οποίο με τέχνη προωθείται στην πολιτική σκηνή. Οι εκσυγχρονιστές του κ. Σημίτη και ο ίδιος προσωπικά προσπαθούν να προωθήσουν την εικόνα μιας μοντέρνας ηγετικής ομάδας που μάχεται σκληρά απέναντι όλων των δεινών της σημερινής Ελλάδας.
Αυτή είναι η Ελλάδα -είπε πριν από μερικές ημέρες ο κύριος Πρωθυπουργός σ'αυτήν την Αίθουσα- "η Ελλάδα των συντεχνιών, η Ελλάδα των λαϊκιστών, η Ελλάδα των ναυαγίων", που εμποδίζουν την εκσυγχρονιστική
προσπάθεια της ανόρθωσης της χώρας μας.
Φαίνεται, όμως, κύριοι της Κυβερνήσεως, ότι έχετε πάθει ελαφρά σύγχυση. Από τη μια αναφέρεσθε σε μια ισχυρή Ελλάδα που μετέχει πλήρως στα διεθνώς διαδραματιζόμενα και ισοτίμως στην Ευρωπαϊκή 'Ενωση και από την άλλη μιλάτε για την Ελλάδα της καθυστέρησης και διαπιστώνετε τα κακά της ατμομηχανής αυτής της χώρας, που είναι το ελληνικό δημόσιο.
Είναι αθώοι άραγε οι διατελέσαντες επί σειρά ετών μέλη του εκτελεστικού γραφείου και Υπουργοί με πρώτο μεταξύ αυτών τον κ. Σημίτη και τώρα διέγνωσαν το πρόβλημα αυτής της Δημόσιας Διοίκησης, όταν φρόντισαν να την κάνουν άνω-κάτω στο όνομα των τριτοδρομικών σοσιαλιστικών μετασχηματισμών;
'Ενας εκσυγχρονιστής Πρωθυπουργός που από το 1974 υπήρξε μέλος αυτής της ηγετικής ομάδας και μέλος από το 1981 όλων αυτών των κυβερνητικών σχημάτων δικαιούται διά να ομιλεί και να δημιουργεί αυτή την κατάσταση σήμερα, του αποπροσανατολισμού της κοινής γνώμης;
ΠΡΟΕΔΡΕΥΩΝ (Κωνσταντίνος Γείτονας): Στις δημοκρατίες όλοι δικαιούνται να ομιλούν, κύριε συνάδελφε.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, σας ευχαριστώ για τη διακοπή, αλλά ο όρος πλέον "δεν δικαιούσθε διά να ομιλείτε" έχει εισαχθεί από το 1981 επί αειμνήστου Κουτσόγιωργα.
ΠΡΟΕΔΡΕΥΩΝ (Κωνσταντίνος Γείτονας): 'Ισως δεν αντιληφθήκατε το στόχο του σχολιασμού μου. Δεν αφορούσε πάντως εσάς. Με αφορμή αυτό που είπατε το θύμισα προς κάθε κατεύθυνση...
ΑΘΑΝΑΣΙΟΣ ΔΑΒΑΚΗΣ: Συμφωνώ απόλυτα, κύριε Πρόεδρε.
Και βεβαίως δικαιούται να ομιλεί, αλλά αποτελεί πλέον ένα πολιτικό εύρημα των κυβερνήσεων της δεκαετίας του '80, που πολύ καλύτερα από μένα γνωρίζετε.
Αντί, λοιπόν, να υπεκφεύγετε μέσω μας δημαγωγικής επισήμανσης
κοινότυπων και πασίγνωστων προβλημάτων, καλύτερα θα ήταν να ληφθούν άμεσα και συγκεκριμένα μέτρα. Μέτρα, τα οποία δικαιούται και απαιτεί ο 'Ελληνας πολίτης, μέτρα τα οποία δικαιούται και απαιτεί και έχει ανάγκη σήμερα η χώρα μας ως μέλος της Ευρωπαϊκής 'Ενωσης.
Αντί να προβαίνετε σε αφορισμούς για μίζες, λαδώματα και άλλα σχετικά, πρέπει να αναλάβετε τις ευθύνες σας. Η άθλια οργάνωση και η λειτουργία διαφόρων υπηρεσιών με ευθύνη των πολιτικών προϊσταμένων τους γεννά τα κυκλώματα αυτά που εσείς αναφέρετε στις εκθέσεις σας.
Σε μια σωστά δομημένη και οργανωμένη δημόσια υπηρεσία δεν έχουν θέση ούτε αυτές οι νοσηρές αιτίες, που αναφέρονται στις εκθέσεις. Ούτε οι λουφαδόροι υπάλληλοι, κατά το κοινώς λεγόμενο, μπορούν να υπάρξουν όταν ο 
συνολικός αριθμός τους είναι αυτός που πραγματικά χρειάζεται η υπηρεσία. Και να είναι τέτοια η κατανομή του, ούτως ώστε ο κάθε υπάλληλος να έχει ένα σαφές αντικείμενο για το οποίο άλλωστε θα μπορεί να ελεγχθεί από τους προϊσταμένους του.
Για όλα όμως αυτά φροντίζουν οι κυβερνήσεις. Αντί να συντάσσουν
εκθέσεις και πορίσματα ειδικών προκειμένου να πληροφορήσουν το κοινό περί του τι συμβαίνει, θα ήταν καλύτερα να δημιουργήσουν εκείνες τις προϋποθέσεις, ούτως ώστε να λυθούν τα προβλήματα που μέχρι τώρα κάτι τέτοιο δεν βλέπαμε. Σίγουρα υπάρχουν φαινόμενα διαφθοράς στη Δημόσια Διοίκηση, όπως υπάρχουν σε όλο το σώμα της ελληνικής κοινωνίας. Εκεί όμως που οι ευθύνες σας είναι τεράστιες είναι στο ότι μέχρι σήμερα στα τόσα χρόνια που κυβερνάτε δεν κατορθώσατε να επιτύχετε δύο βασικά πράγματα:
τον έλεγχο και τη διαφάνεια του δημοσίου. Δεν μπορούν να κατηγορούνται συνολικά όλοι οι δημόσιοι υπάλληλοι για κρούσματα διαφθοράς, όταν οι πολιτικοί τους προϊστάμενοι αδυνατούν να ελέγξουν ποιος κάνει με συνέπεια τη δουλειά του και ποιος όχι. Εμείς μπορούμε να σας προτείνουμε κάτι. Μπορεί να επιτευχθεί ο έλεγχος της αποτελεσματικότητας, κύριε Υπουργέ; Για τους δημοσίους υπαλλήλους ομιλώ, με τη απλή πρακτική των διαγωνισμών ποιότητος μεταξύ των υπηρεσιών, μια πρόταση που ακούστηκε σήμερα το πρωί στο συμβούλιο για τη διοικητική μεταρρύθμιση και νομίζω ότι πρέπει να τύχει της προσοχής σας.
Να έλθουμε τώρα στο χάος της γραφειοκρατίας. Πότε συνεργαστήκατε για τελευταία φορά με υπαλλήλους του Υπουργείου σας για τη λύση αυτού του ζητήματος; Η γραφειοκρατία που σύμφωνα με τη σύγχρονη οικονομική επιστήμη αποτελεί βασικό δείκτη για το επίπεδο οικονομικής ανάπτυξης μιας χώρας και καθορίζει και την ανταγωνιστικότητα της οικονομίας μας, στην Ελλάδα ζει και βασιλεύει.
Εάν είσαι φορολογούμενος, εάν είσαι επιχειρηματίας, εάν είσαι ελεύθερος επαγγελματίας, εάν είσαι αγρότης, κινδυνεύεις να βρεθείς στη χειρότερη, στην πλέον οικτρή κατάσταση.
Στην πρόσφατη επίσκεψη που είχαν κάνει οι εμπειρογνώμονες του ΟΟΣΑ για τη μελέτη του επιπέδου των διαρθρωτικών μεταρρυθμίσεων στη χώρα μας τα αποτελέσματα της έρευνάς τους ήταν καταπέλτης για σας. Τι έδειξε η έρευνα; 'Εδειξε ότι για να κάνει κάποιος μια επένδυση στη χώρα μας, πρέπει πρώτα να προσλάβει έναν ειδικό επί της γραφειοκρατίας σύμβουλο και μετά να περάσει από τις διάφορες δαιδαλώδεις διαδικασίες εγκρίσεως και επανεγκρίσεων, να συγκεντρώσει δεκάδες υπογραφών για να κατορθώσει τελικώς να πάρει το πράσινο φως για την επένδυσή του. Κι αν αυτό συμβαίνει για τους επιχειρηματίες, τι να πούμε για τους απλούς 'Ελληνες πολίτες, που υποχρεούνται να κάνουν ασκήσεις γυμναστικής από όροφο σε όροφο και από τμήμα σε τμήμα και από γραφείο σε γραφείο για να διεκπεραιώσουν υποθέσεις, απλές υποθέσεις που απαιτούν όμως δεκάδες υπογραφών από διάφορους υπαλλήλους; Τι έχει γίνει για όλα αυτά μέχρι σήμερα, για να απλοποιηθούν αυτές οι διαδικασίες, για να γνωρίσει ο 'Ελληνας πολίτης μια αλλαγή, όπως εσείς επαγγέλεστε και επικαλείστε κάθε φορά;
Θα σας πω απλά παραδείγματα. Το ελαιοκομικό μητρώο, θέματα του Υπουργείου Γεωργίας. Προσφάτως η χώρα μας από το Ευρωπαϊκό Ελεγκτικό Συνέδριο καταδικάστηκε με πρόστιμο οκτώ δισεκατομμυρίων δραχμών, διότι δεν έχει προχωρήσει στη σύσταση του ελαιοκομικού και του αμπελουργικού μητρώου, με αποτέλεσμα να χάνονται τεράστιοι οικονομικοί πόροι από την Ευρωπαϊκή 'Ενωση, αγροτικές ενισχύσεις, και συν τοις άλλοις να δεχόμεθα και τα πρόστιμα από την Ευρωπαϊκή Κοινότητα. Τι έχει γίνει μέχρι τώρα;
Η ίδρυση του Ταμείου Δασών, ένα άλλο τεράστιο ζήτημα, στις Διευθύνσεις Γεωργίας. Υπάρχει νέος αγρότης που μπορεί να πάρει σωστές κατευθύνσεις από τις κατά τόπους Διευθύνσεις Αγροτικής Ανάπτυξης των νομαρχιών για τις αναδιαρθρώσεις και για τις βελτιώσεις των παραγωγών, όταν αυτή τη στιγμή βρίσκονται με τις συνεχείς ανακατατάξεις της Δημοσίας Διοικήσεως, που έχετε προβεί τόσα χρόνια σε πλήρη σύγχυση και διάλυση;
Να μιλήσουμε για τις υπηρεσίας υγείας, τις πολεοδομίες, τους
ασφαλιστικούς οργανισμούς, τα ΚΤΕΟ, τους ΟΤΑ, όλα αυτά με τα οποία συναλάσσεται ο πολίτης και που προκαλούν -θα έλεγα- αλγεινές εντυπώσεις από τις εκθέσεις τόσο του Συνηγόρου του Πολίτη, του Σώματος Ελεγκτών Δημόσιας Διοίκησης και τόσων άλλων;
Επτά χρόνια καθυστερεί η κατάρτιση των οργανισμών των Υπουργείων, ενώ όσοι οργανισμοί ολοκληρώνονται, δεν διακρίνονται από δραστική μείωση προσωπικού. Θα δώσει εν τέλει η κυρία Υπουργός -σε συνεχή ερωτήματα που της έχουμε κάνει- στη δημοσιότητα τους νέους οργανισμούς των Υπουργείων, όπως έχει δεσμευθεί; Είχε δεσμευθεί ότι θα γίνουν εντός του 2000. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Εχουν δημοσιευθεί. Γιατί δεν τους παίρνετε;
ΑΘΑΝΑΣΙΟΣ ΔΑΒΑΚΗΣ: Κύριε Υπουργέ, πιστεύω ότι αυτοί που έχουν δημοσιευτεί φέρουν τα χαρακτηριστικά αυτών που σας είπα πριν από λίγα δευτερόλεπτα.
Μας είπε ο κ. Σιδερίδης της ομάδας άμεσης παρέμβασης ότι τα τραγικά προβλήματα, τα οποία αντιμετωπίζουν τα ΚΤΕO, προσβάλλουν την αίσθηση του σύγχρονου κράτους. Γιατί δεν υλοποιήθηκε η πρόταση της Νέας Δημοκρατίας για τη δημιουργία ενός ειδικού σώματος με αποκλειστική του αρμοδιότητα τη συμπεριφορά των υπαλλήλων της υπηρεσίας αυτής; Για να μη μιλήσουμε και για το αναχρονιστικό πλαίσιο λειτουργίας των υπηρεσιών χορήγησης αδειών αυτοκινήτων.
'Ολοι μιλούν για αδιαφάνεια σήμερα και διαφθορά ειδικά στις πολεοδομικές υπηρεσίες. Αλλά γιατί δεν ολοκληρώνεται η καταγραφή όλων των αυθαίρετων κτισμάτων και των υπό ανέγερση οικοδομών καθώς και το μητρώο οικοδομών, για να μπορέσουμε να πούμε ότι παύει αυτό το απαράδεκτο φαινόμενο, το οποίο συναντούμε σε όλες τις πολεοδομικές υπηρεσίες;
Με αυτές τις διαπιστώσεις και με άλλες ακόμη, τις οποίες θα αναφέρουν διεξοδικά άλλοι αγαπητοί συνάδελφοι, ο καθένας από μας οδηγείται αβίαστα σε ένα συμπέρασμα: ότι απαιτείται πολιτική βούληση μιας ουσιαστικής επανίδρυσης αυτού που σήμερα ονομάζουμε Δημόσια Διοίκηση. Μπορεί να υπάρξει χώρος διοικητικών πρωτοβουλιών χωρίς την ύπαρξη ουσιαστικών
κινήτρων που θα συμβάλλουν στη δημιουργία κλίματος εμπιστοσύνης και συνεργασίας της διοίκησης μαζί με τους διοικούμενους; Μπορεί να έχουμε την ποθούμενη, αν θέλετε, αύξηση του κύρους της δημόσιας διοίκησης όταν δεν τηρούνται αξιολογικά κριτήρια της επιλογής των στελεχών της; 'Οταν ο κομματισμός ακόμα και στις μέρες μας έχει διαλύσει την ιεραρχία και έχει επιβάλει μια στρατιά σύγχρονων μανδαρίνων, πώς να μιλάμε για σωστή εκτέλεση του έργου που έχουν αναλάβει; 'Εχει έτσι καταρρεύσει η έννοια της ευθύνης, του καθήκοντος, η αίσθηση προστασίας του λεγόμενου δημόσιου συμφέροντος, για να αναδειχθούν περίτρανα η ανυποληψία, η διαφθορά και πάνω απ' όλα η ταλαιπωρία του 'Ελληνα πολίτη.
Παράλληλα με την αποκατάσταση της ιεραρχίας πρέπει να επανασυνδεθεί ο μισθός με το βαθμό των δημοσίων υπαλλήλων σε συνάρτηση πάντα με το επίπεδο της παραγωγικότητάς τους. Η σύνδεση της αμοιβής και της εξέλιξης με την παραγωγικότητα θα αντικαταστήσει την πρακτική της ισοπέδωσης με την πολιτική επιβράβευση της ατομικής προσπάθειας και συμβολής στο τελικό αποτέλεσμα, το οποίο θα υπάρξει, απελευθερώνοντας μ' αυτόν τον τρόπο τις τεράστιες δυνάμεις που ακόμα πιστεύουμε ότι κρύβονται μέσα σε κάθε δημόσιο υπάλληλο. Διότι η πλειοψηφία των δημοσίων υπαλλήλων είναι αυτοί που ευόρκως τηρούν και την αποστολή τους και τις υπηρεσίες τους προς τους 'Ελληνες πολίτες.
Τεράστιας σημασίας ζήτημα για τη βελτίωση της ποιότητας των παρεχόμενων υπηρεσιών είναι η αναβάθμιση του επιπέδου της παιδείας και της κατάρτισης των δημοσίων υπαλλήλων. Η λεγόμενη συνεχής εκπαίδευση και μετεκπαίδευση του προσωπικού ιδιαίτερα μέσα σε ένα συνεχώς μεταβαλλόμενο και εξελισσόμενο περιβάλλον θα αυξήσει σημαντικά την παραγωγικότητα των δημοσίων οργανισμών και παράλληλα θα οδηγήσει στη διαμόρφωση μιας σωστής επαγγελματικής συνείδησης όλων των στελεχών της Δημόσιας Διοίκησης. Είναι επίσης απαραίτητη, κύριοι συνάδελφοι, η καθιέρωση κανόνων αξιολόγησης και δεικτών αποδοτικότητας παράλληλα με τη συγκεκριμενοποίηση καθηκόντων για να υπάρξει τέλος στο καθεστώς της ασυδοσίας και της ατιμωρησίας.
Κυρίες και κύριοι συνάδελφοι, οι τομές που απαιτούνται για μια
σύγχρονη και αποτελεσματική Δημόσια Διοίκηση είναι πολλές και μεγάλες. Η σημερινή Κυβέρνηση δεν έχει, όπως αποδεικνύεται εν τοις πράγμασι, εδώ και τόσα χρόνια την απαιτούμενη πολιτική βούληση για να πραγματοποιήσει βαθιές διαρθρωτικές τομές στο δημόσιο τομέα. Γιατί τότε θα πρέπει να θίξει κάποιους ανθρώπους και κάποια στελέχη της που η ίδια τοποθέτησε στις διάφορες αρθρώσεις του δημοσίου. Κατά συνέπεια είναι παγιδευμένη σε ένα σύστημα ιδεών και συμπεριφορών που αυτήν τη στιγμή, απ' ότι φαίνεται, της είναι πάρα πολύ δύσκολο να εγκαταλείψει.
Τα πορίσματα των ειδικών, των διαφόρων νεοσυσταθεισών ομάδων άμεσης παρέμβασης, οι διάφορες εκθέσεις εντυπωσιασμού που, πραγματικά και όσον αφορά τη διατύπωσή τους και όσον αφορά τη γενικότερη συνολική εικόνα τους, είναι άριστες, είναι πάρα πολύ καλές, νομίζω ότι δεν μπορούν να δώσουν λύση στα τεράστια προβλήματα, διότι πάνω απ'όλα συμβαίνει αυτό που προείπα. Δεν υπάρχει η απαιτούμενη πολιτική βούληση, η ισχυρή πολιτική βούληση, για να μπορέσει να δοθεί λύση.
Αυτά όλα, κύριε Υπουργέ, είναι πάρα πολύ καλά για εντυπωσιασμό, είναι πάρα πολύ καλά για συναθροίσεις στα διάφορα συμβούλια, όπως σήμερα το πρωί συμμετείχαμε, αλλά πιστεύω ότι δεν δίνουν λύση στα προβλήματα που αντιμετωπίζει η ελληνική Δημόσια Διοίκηση, ο 'Ελληνας πολίτης, η χώρα μας, ούτως ώστε σήμερα να μιλάμε για μία Δημόσια Διοίκηση πλήρως αντιπαραγωγική και με τα χαρακτηριστικά τροχοπέδης στην αναπτυξιακή προσπάθεια της πατρίδας μας.
Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο για τη σημερινή συζήτηση της επερώτησης, αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης, το Βουλευτή κ. Νίκο Γκατζή.
Το λόγο έχει ο κ. Θεόφιλος Βασιλείου.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, κυρίες και κύριοι συνάδελφοι, αυτό, που αυτονόητα ο κοινοβουλευτικός έλεγχος επιβάλλει, για να οδηγηθούμε σ'αυτή την Αίθουσα και να ελέγξουμε την Κυβέρνηση σχετικά με
την κατάσταση στη Δημόσια Διοίκηση κάνουμε, και εξ ανάγκης κάναμε
μεταφορά της άποψης του 'Ελληνα πολίτη στην Αίθουσα του Κοινοβουλίου, στο ναό της δημοκρατίας.
Και αυτό μεταφέρουμε, όταν στην πρώτη παράγραφο της επερώτησής μας αναφερόμαστε στη γραφειοκρατία, στη χαμηλή ποιότητα των υπηρεσιών, στον πληθωρισμό των δικαιολογητικών, στην έλλειψη επαρκούς πληροφόρησης, στην ανισοκατανομή του προσωπικού, στην κατάσταση που επικρατεί στους
δημοσίους υπαλλήλους κλπ.
Μα, δεν το φέρνουμε εμείς μόνο ως θέμα. Διάχυτη είναι η πεποίθηση
στην κοινωνία ότι κάθε επαφή με τη Δημόσια Διοίκηση είναι και μια
μετωπική σύγκρουση με αυτήν.
Αυτό ακριβώς επιβεβαιώνει και η Κυβέρνηση με τη δική της πολλές φορές αναφορά στη λειτουργία της Δημόσιας Διοίκησης. Και θα έλεγε κανείς ότι σε ορισμένα συμπεράσματα από τη σημερινή σύσκεψη υπό την προεδρία της Υπουργού κ. Παπανδρέου στο Εθνικό Συμβούλιο Δημόσιας Διοικητικής Μεταρρύθμισης ανεφέρθησαν τέτοια ζητήματα.
Η σχέση του πολίτη με τη Δημόσια Διοίκηση είναι καλή; 'Οχι! Αμέσως
έρχονται στο μυαλό τα είκοσι πέντε περίπου χρόνια της τρίτης δημοκρατίας. Δεν μπόρεσε αυτή η δημοκρατία να λύσει αυτό το πρόβλημα, αυτόν τον κυκεώνα;
Στο τέλος έρχεται στο μυαλό ορισμένων ανθρώπων, οι οποίοι πολλές
φορές σκέπτονται και μεταφυσικά, το εξής: Τι τη θέλουμε τη Δημόσια Διοίκηση; Είναι ένα ερώτημα. Τι τη θέλουμε τη Δημόσια Διοίκηση, κύριε Πρόεδρε, εάν λειτουργεί έτσι όπως λειτουργεί, τόσο πιεστικά, μη αποτελεσματικά, ψηφοθηρικά; Και το χειρότερο; Διαφθορά, μιζέρια χειρίστου είδους. Τι τη θέλουμε; Υπάρχει έλεγχος νομιμότητας; Υπάρχει έλεγχος ποιότητας; Υπάρχει έλεγχος αποδοτικότητας; Φτιάχνουμε ένα σωρό συμβούλια και δεν γίνεται τίποτα. Τεράστια η γραφειοκρατία.
Θα ήθελα να ρωτήσω τον παριστάμενο Υφυπουργό το εξής: Μήπως
γνωρίζετε, κύριε Υφυπουργέ, πόσα δικαιολογητικά χρειάζονται να υποβληθούν για την έγκριση μιας επένδυσης; Επειδή πάμε στην Ενωμένη Ευρώπη και
επειδή η χώρα μας πετάει στα πρότυπα της Ευρωπαϊκής 'Ενωσης. Και έτσι είναι σαν σύγχρονο κράτος, ευρωπαϊκό. Και μετά από πόσο χρόνο εγκρίνεται ή απορρίπτεται μια επένδυση, αν δεν παρεισφρέει στο μεταξύ κάποια άλλη διαδικασία, διαδικασία μίζας, καταγγελόμενη πολλαπλώς και στον Τύπο, για να περάσει μια επένδυση, ενδεχομένως, πολλές φορές και έξω από τα τυπικά όρια, έξω από το νόμο;
Για να συνταξιοδοτηθεί ένας υπάλληλος, κύριε Πρόεδρε, χρειάζονται
δεκατέσσερα δικαιολογητικά, μη εξαιρουμένου και τούτου του
πιστοποιητικού γέννησης. Μα δεν υπάρχει το πιστοποιητικό γέννησης μέσα στο φάκελο του υπαλλήλου τριάντα και τριανταπέντε χρόνια που υπηρετεί; Γιατί να πάει στο δήμο να βγάλει πιστοποιητικό γέννησης; Και μετά από τέσσερις, πέντε μήνες, τα ταμεία θα του αποδώσουν, εάν όλα είναι εντάξει κατά την άποψη των γραφειοκρατών, αυτό που πρέπει να του αποδώσουν. 
Ξέρετε πότε συνταξιοδοτείται ένας αγρότης που έκλεισε τα εξήντα πέντε
χρόνια και θέλει να πάρει αυτή τη στοιχειώδη, την υποτυπώδη σύνταξη; Μετά από ένα χρόνο. Γιατί; Υπάρχει ένα πελώριο γιατί. Την ίδια μέρα έπρεπε να συνταξιοδοτείται, γιατί το ξέρει πολύ καλά η πολιτεία ότι ο αγρότης μόλις κλείσει τα εξήντα πέντε χρόνια θα συνταξιοδοτηθεί απαραιτήτως.
Θέλω να αναφερθώ σε ένα ειδικότερο θέμα: στην πολιτική προστασία. Η παραίτηση του γενικού γραμματέα του κ. Δημήτρη Κατριβάνου από γραμματέα πολιτικής προστασίας είναι ένα πολύ σημαντικό μήνυμα που δείχνει ότι η ίδια η Κυβέρνηση δεν μπορεί να εμπνεύσει στα στελέχη της όραμα, σχετικά με την πολύ μεγάλη υπόθεση της πολιτικής άμυνας της χώρας μας.
Είχαμε τα γεγονότα του καλοκαιριού με τις πυρκαγιές, μετά είχαμε το
"ΣΑΜΙΝΑ", στη συνέχεια είχαμε πλημμύρες. 'Ολα αυτά αποδεικνύουν και επιβεβαιώνουν ότι κεντρικός σχεδιασμός αποτροπής από την απειλή της πολιτικής προστασίας δεν υπάρχει.
'Εχει γίνει χαρτογράφηση των ευαίσθητων και με υψηλό βαθμό επικινδυνότητας από φυσικές καταστροφές περιφερειών της χώρας; Υπάρχει σχέδιο αντιμετώπισης φυσικών καταστροφών; Υπάρχει σχέδιο τέτοιο που να εκμεταλλεύεται τις μεγάλες ομάδες εθελοντών, οι οποίοι θέλουν να συμμετάσχουν σε συνεργασία με την Πυροσβεστική, με τη Δασοπυροσβεστική, με την ΕΜΑΚ, προκειμένου να λειτουργήσουν μαζί τους όσο πιο αποτελεσματικά γίνεται; Πότε θα γίνει καταγραφή αυτών των ομάδων των
εθελοντών; Θα υπάρξουν κίνητρα προκειμένου να διευκολυνθούν αυτοί οι άνθρωποι να βοηθήσουν το έργο της αντιμετώπισης των φυσικών καταστροφών; 
Επιτέλους, ως πότε η Κυβέρνηση θα θεάται, νομίζοντας ότι υπάρχει
ενδεχομένως -αν υπάρχει- αντίθεση μεταξύ της Δασοπυροσβεστικής Υπηρεσίας και των παλιών δασαρχίων και της Πυροσβεστικής Υπηρεσίας, με αποτέλεσμα να χάνεται πολύτιμος χρόνος; Υπάρχει πλήρης έλλειψη συνεργασίας προκειμένου να αντιμετωπίσουμε τέτοιες καταστροφές. Το ζήσαμε το καλοκαίρι.
Εν τέλει, κλείνοντας, λέω: πότε θα καταβληθούν οι αποζημιώσεις οι οποίες -γραφειοκρατικά εμπλέκεται η διαδικασία κατά τη γνώμη μου- έχουν αποφασισθεί για το ζωικό, για το φυτικό κεφάλαιο από τις πυρκαγιές του καλοκαιριού για τις αποκαταστάσεις των ζημιών στα καμένα σπίτια; 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Ιωάννης Λαμπρόπουλος έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, συζητάμε σήμερα για ένα πολύ
μεγάλο θέμα, που είναι η Δημόσια Διοίκηση.
Πιστεύω ότι σ' αυτή τη συζήτηση θα έπρεπε να βρίσκεται και η κυρία Υπουργός, η κ. Βάσω Παπανδρέου, όχι γιατί θέλω να υποτιμήσω τον αγαπητό και εκλεκτό Υφυπουργό της Δημόσιας Διοίκησης. 'Ομως τονίζω, επειδή είναι τόσο μεγάλο το θέμα της Δημόσιας Διοίκησης και τόσα μεγάλα τα προβλήματα που αντιμετωπίζει σήμερα ο δημόσιος τομέας και είναι τόσο μεγάλη η ταλαιπωρία που υφίσταται ο πολίτης από τη Δημόσια Διοίκηση, σήμερα θα έπρεπε η ίδια η Υπουργός να βρίσκεται εδώ, για να δώσει εξηγήσεις. Να απολογηθεί για τη σημερινή κατάσταση και να μας πει τι βλέπει, ποιο θα είναι το μέλλον της Δημόσιας Διοίκησης ή τι μέτρα προτίθεται να πάρει η Κυβέρνηση και το Υπουργείο και τι θα πράξει. Δυστυχώς δεν είναι εδώ. 
Επανέρχομαι, λοιπόν, και λέω το εξής: Η Δημόσια Διοίκηση σήμερα
νοσεί. Δεν υπάρχει 'Ελληνας που να νιώθει και να δηλώνει ευχαριστημένος απ' αυτήν τη διοίκηση. Δεν υπάρχει 'Ελληνας που να πιστεύει ότι όταν χρειαστεί το κράτος να σταθεί δίπλα του, θα το έχει. Δεν το πιστεύει κανένας αυτό. Αρκεί μια φωτιά για να καούμε, έτσι λέει ο απλός πολίτης και αρκεί μια βροχή για να πνιγούμε.
Η χθεσινή, λοιπόν, νεροποντή απέδειξε ποιο είναι το ελληνικό κράτος, ποια είναι η Δημόσια Διοίκηση, ποια είναι η χρεοκοπία της. Τρεις ώρες χρειάστηκε χθες, κύριε Πρόεδρε -ήμουν και εγώ στο αυτοκίνητο- να διανύσουμε τριάντα εννέα χιλιόμετρα, την απόσταση μετά την Κακιά Σκάλα μέχρι να φθάσουμε στο Χαϊδάρι. Χρειάστηκαν τρεις ώρες. Και εκεί ήταν γέροντες, υπερήλικες, παιδιά, ασθενοφόρα, που κτυπούσαν πίσω και δεν μπορούσαν να περάσουν με τον ασθενή που κινδύνευε μέσα και καρδιοκτυπούσαν κάποιοι αν θα φθάσει στο νοσοκομείο.
Αυτή λοιπόν είναι η Δημόσια Διοίκηση, αυτό είναι το ελληνικό κράτος
σήμερα, που μας είπε ο κ. Σημίτης για το οποίο πρέπει να νιώθουμε υπερήφανοι; 'Οχι, εμείς δεν νιώθουμε υπερφήφανοι. Εμείς αρνούμαστε αυτό το κράτος και ήρθαμε σήμερα εδώ να το καταγγείλουμε. Γι' αυτό θέλαμε να είναι σήμερα εδώ η κυρία Υπουργός, για να μας δώσει εξηγήσεις και απαντήσεις.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Μπορώ κι εγώ να σας τις δώσω.
ΙΩΑΝΝΗΣ ΛΑΜΠΡΟΠΟΥΛΟΣ: Παρακαλώ, κύριε Υπουργέ, μη με διακόπτετε,
γιατί έχω ελάχιστο χρόνο.
'Οσον αφορά τη γραφειοκρατία, είπε και ο κύριος συνάδελφος προηγουμένως ότι είκοσι οκτώ υπογραφές χρειάζονται για να πάρει κάποιος άδεια, ώστε να ξεκινήσει μία μικροεπιχείρηση. Πόσα λαδώματα θα χρειαστούν στην πορεία; Κάποτε, όταν πριν από τρία χρόνια στην ίδια θέση, κύριε Υφυπουργέ, καθόταν ο συμπατριώτης μου κ. Μπένος, Υπουργός Δημόσιας Διοίκησης, μας διαφήμιζε από τις τηλεοράσεις και απ' όπου βρισκόταν για τον περίφημο φάκελο που θα περιέχει το πρόβλημα του πολίτη, τον οποίο θα παίρνει ένας υπάλληλος, θα τον περιφέρει σε όλα τα γραφεία και θα περαιούται η υπόθεση χωρίς να ταλαιπωρείται ο πολίτης.
Σε κάποια συζήτηση που γινόταν στο αμφιθέατρο της Καλαμάτας, όταν τα έλεγε αυτά ο κ. Μπένος, ο αείμνηστος Παναγιώτης Φωτέας που ήξερε από Δημόσια Διοίκηση, γιατί είχε υπηρετήσει πολλά χρόνια ως νομάρχης, του απάντησε: "Κύριε Υπουργέ, φοβάμαι ότι στην πορεία θα χάνεται και ο φάκελος και ο υπάλληλος." Δυστυχώς δεν έχουμε φτάσει εκεί; Αυτή είναι η
αλήθεια. Αυτή είναι η πραγματικότητα.
Θα αναφερθώ τώρα στην έκθεση της περίφημης Ομάδας 'Αμεσης Επέμβασης
για τη Δημόσια Διοίκηση που έγραψαν οι εφημερίδες κατά κόρον την
περασμένη εβδομάδα. Μίλησε ο κ. Σιδερίδης, τον οποίον έχετε ορίσει εσείς επικεφαλής και είπε: "Είναι διαρκές το μπάχαλο των δημοσίων υπηρεσιών." Είπε ακόμα: "Στο Ι.Κ.Α. το ραντεβού για τους ασφαλισμένους έκλεινε ο καφετζής του διπλανού κτιρίου. Υπάρχει παντελής έλλειψη ευπρεπών χώρων αναμονής του κοινού. Οι υπηρεσίες αδυνατούν να λειτουργήσουν έστω και ως αρχειακές υπηρεσίες." Μίλησε για "λαδιάρηδες" υπαλλήλους, μίλησε για "ταρίφα" στις πολεοδομίες και δεν ξέρω πού αλλού.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Εμείς δεν δεχόμαστε την ισοπέδωση. Πιστεύουμε ότι υπάρχουν και οι επίορκοι δημόσιοι υπάλληλοι, υπάρχουν όμως και οι έντιμοι και σωστοί υπάλληλοι, τους οποίους πρέπει να προστατεύσουμε και να στηρίξουμε στο δύσκολο έργο, που πράγματι σήμερα έχουν να επιτελέσουν.
Πρέπει όμως να δούμε ποια είναι τα αίτια που οδήγησαν τη Δημόσια Διοίκηση στην κατάσταση αυτή. Πιστεύω ότι πρώτο και κύριο είναι ο κομματισμός, τον οποίον έχετε απόλυτα εσείς επιβάλλει επί των ημερών σας. Δεύτερον, είναι οι εκατοντάδες χιλιάδες διορισμοί τους οποίους κάνατε εσείς όλα αυτά τα χρόνια χωρίς αξιοκρατία και κυρίως χωρίς προσόντα. Είναι η κατάργηση των πειθαρχικών ελέγχων, είναι η κατάργηση των γενικών διευθυντών, είναι η αναξιοκρατία στις προαγωγές, είναι η έλλειψη επιμόρφωσης και εκπαίδευσης, είναι η ισοπέδωση της ιεραρχίας. Δεν αφήσατε τίποτα όρθιο. Είναι η αδυναμία σας, αν θέλετε, να συγκρουστείτε ή να θίξετε κεκτημένα και νοοτροπίες άλλων εποχών των συντεχνιών. Σας
στηρίζουν οι συντεχνίες. Γι' αυτό δεν τολμάτε να συγκρουστείτε με αυτές. (Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Κυρία Πρόεδρε, δεν θα δευτερολογήσω. Θέλω ένα λεπτό ακόμα.
Εμείς, όσον αφορά την αρρωστημένη κατάσταση που υπάρχει στην παιδεία, προτείνουμε ορισμένα πράγματα απλά και ξεκάθαρα. Θέλουμε η Δημόσια Διοίκηση να είναι στην υπηρεσία του πολίτη, γι' αυτό θέλουμε έναν υπάλληλο αξιοπρεπή, τον οποίο θα στηρίξουμε στο έργο του. Προτείνουμε κυρίως αξιοκρατία και αξιολόγηση σε όλα τα στάδια, στην πρόσληψη, στην τοποθέτηση, στην προαγωγή του δημοσίου υπαλλήλου. Προτείνουμε συνεχή εκπαίδευση και επιμόρφωση. Οι τράπεζες κάθε δύο χρόνια ή κάθε χρόνο ή κάθε έξι μήνες περνάνε τους υπαλλήλους τους από επιμόρφωση. 'Εγινε ποτέ αυτό στο δημόσιο τομέα;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Πάντοτε γίνεται.
ΙΩΑΝΝΗΣ ΛΑΜΠΡΟΠΟΥΛΟΣ: Ποτέ δεν έχει γίνει και βλέπουμε τα αποτελέσματα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Πάντοτε γίνεται. Δεν θέλετε να ακούσετε.
ΙΩΑΝΝΗΣ ΛΑΜΠΡΟΠΟΥΛΟΣ: Παρακαλώ, μη με διακόπτετε.
Προτείνουμε επίσης αυστηρό πειθαρχικό έλεγχο σε κάθε επίορκο. Προτείνουμε την εισαγωγή νέων τεχνολογιών στη Δημόσια Διοίκηση, για να μπορέσει να ανταποκριθεί στις σημερινές αυξημένες υποχρεώσεις της. 
Τελειώνοντας θέλω να πω ότι τα προβλήματα είναι μεγάλα. Χρειάζονται
όμως αυτά τα προβλήματα, για να αντιμετωπιστούν, γενναιότητα και σπουδαίες αποφάσεις.
Φοβάμαι λοιπόν, κύριε Υφυπουργέ, οτι η Κυβέρνησή σας έχει δείξει ότι είναι ανίκανη να δώσει λύσεις, είναι ανίκανη να πάρει αποφάσεις λίγους μήνες μετά τις εκλογές. 'Εχετε βαλτώσει, δεν μπορείτε να περπατήσετε, δεν μπορείτε να προχωρήσετε. Φύγετε μία ώρα νωρίτερα, για να σωθεί ο τόπος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Λεονταρίδης. ΘΕΟΦΙΛΟΣ ΛΕΟΝΤΑΡΙΔΗΣ: Κυρία Πρόεδρε, είναι πολύ λίγος ο χρόνος για
να περιγράψει κανείς την τραγελαφική κατάσταση που επικρατεί σήμερα στη Δημόσια Διοίκηση. Απαραίτητη προϋπόθεση για μία άλλη σχέση πολίτη και κράτους, πολίτη και πολιτικής, είναι πρώτα μία άλλη σχέση πολίτη και κράτους.
Το σοβαρότερο από τα προβλήματα που αντιμετωπίζει σήμερα ο τόπος μας είναι το ίδιο το κράτος, το οποίο χαρακτηρίζεται από μιζέρια, διαφθορά, αδιαφάνεια και εξάρτηση. Διότι από αυτά ακριβώς τα παρακμιακά φαινόμενα
πηγάζουν όλα τα άλλα: Η κακοδιοίκηση, η αυθαιρεσία, η κατάχρηση της εξουσίας, η παρανομία. Είναι πολλοί αυτοί που αισθάνονται ότι οι πολιτικοί προσθέτουν μόνο υποχρεώσεις και αφαιρούν δικαιώματα.
Για να καταστεί πρωτοπόρος των εξελίξεων η χώρα μας χρειάζεται ένα
σύγχρονο κράτος και μία αποτελεσματικη Δημόσια Διοίκηση, ικανή να ανταπεξέλθει στις απαιτήσεις των καιρών.
Η κακή οργάνωση των δημοσίων υπηρεσιών, όπως όλοι ομολογούν, όλοι οι Βουλευτές οι οποίοι είναι και επαγγελματίες σήμερα και συναλλάσσονται με το δημόσιο, που έχει ως συνέπεια την υπονόμευση της παραγωγικότητάς τους, η χαμηλή ποιότητα παροχής υπηρεσιών, με αποτέλεσμα την κακή εξυπηρέτηση και την ταλαιπωρία των πολιτών, η αδυναμία δημιουργίας συνθηκών ασφάλειας και η έλλειψη εμπιστοσύνης των πολιτών στις κρατικές υπηρεσίες και λειτουργίες, το μεγάλο μέγεθος του δημόσιου τομέα και η κρατική υπερδιόγκωση, κάνουν σήμερα τον πολίτη να αισθάνεται πως βρίσκεται σε μία διαρκή αντιπαράθεση με ένα κράτος το οποίο θεωρεί εχθρό του.
Η πολιτική των κυβερνήσεων του ΠΑΣΟΚ όλα αυτά τα χρόνια από το 1981
και μετά στη Δημόσια Διοίκηση σε θέματα προσλήψεων, μεταθέσεων, αποσπάσεων και μετατάξεων με τη στρατηγική του βολέματος υμετέρων είχε ως αποτέλεσμα να οδηγηθούμε στη γνωστή διόγκωση του ευρύτερου δημόσιου τομέα με τα γνωστά δημοσιονομικά προβλήματα, αλλά και τη κακή παροχή υπηρεσιών που κατέστησαν το ελληνικό δημόσιο αναποτελεσματικό, δυσκίνητο, αντιπαραγωγικό και δυνάστη της ελληνικής κοινωνίας.
Πρωτόγνωρες είναι οι τακτικές προσλήψεων προσωπικού με σύμβαση
εργασίας ορισμένου έργου ή με σύμβαση μίσθωσης έργου με μοναδικά προσόντα την κομματική ταυτότητα του ανέργου και την ενεργό σταδιοδρομία του ως αφισοκολλητού. Στη συνέχεια με διαφόρους τρόπους κατά παράβαση της εργατικής νομοθεσίας ανανέωναν τις συμβάσεις αυτού του προσωπικού και με την ψήφιση των νόμων το νομιμοποιούσαν. Βάσει αυτής της λογικής ψηφίστηκαν οι νόμοι 1476/84, 1735/87, 2307/95, 2503/95 και πρόσφατα τον Αύγουστο, ο τελευταίος νόμος για τη νομιμοποίηση των δεκαπέντε χιλιάδων υπαλλήλων.
Στόχος όλων αυτών ήταν ο εγκλωβισμός των πολιτών και η εξάρτησή τους από τις κυβερνήσεις του ΠΑΣΟΚ, που ήθελε οπαδούς που θα τους χρησιμοποιούσε ως στρατό για την επίτευξη των στόχων του.
Η παρανοϊκή αυτή αναξιοκρατία και η υποβάθμιση του πολίτη οδήγησαν σε μια Δημόσια Διοίκηση αναποτελεσματική, αναξιόπιστη, τριτοκοσμική, που δεν υπάρχει όμοιά της στην Ευρωπαϊκή 'Ενωση, αλλά και σε πολλές άλλες χώρες εκτός Ευρωπαϊκής 'Ενωσης.
'Οπως είπαν και άλλοι συνάδελφοι, αλλά τα βλέπουμε καθημερινά και
στον Τύπο, κρούσματα χρηματισμού υπαλλήλων σε διευθύνσεις συγκοινωνιών, σε ΚΤΕΟ, παραβάσεις φοροδιαφυγής που έχουν διαπράξει επιχειρήσεις και δεν μπορούν να τις ανακαλύψουν, φακελάκια στα νοσοκομεία, ουρές στο Ι.Κ.Α. για μια εξέταση, οκτάμηνη και δωδεκάμηνη πολλές φορές καθυστέρηση για μια απονομή σύνταξης του Ι.Κ.Α., του Ο.Γ.Α. ή άλλων ασφαλιστικών φορέων, χρησιμοποίηση του "μέσου", όπως λέμε στη λαϊκή γλώσσα, και άλλων τεχνασμάτων στις πολεοδομίες αλλά και σε άλλες υπηρεσίες, είναι γραφειοκρατικές ιστορίες καθημερινής τρέλας.
Από την κατάσταση αυτή, που επικρατεί σε όλες τις υπηρεσίες,
ενθαρρύνονται μεσολαβητικές προσπάθειες που μειώνουν την αξιοπρέπεια των εργαζομένων και κάμπτουν κάθε επιθυμία πολλών ευσυνείδητων υπαλλήλων να ανταποκριθούν στις καθημερινές πιεστικές ανάγκες. Κατάντησε ο κάθε Βουλευτής να γίνει διεκπεραιωτής εκκρεμών υποθέσεων εξαιτίας της κακής λειτουργίας της Δημόσιας Διοίκησης και της κακής νοοτροπίας που συσσωρεύτηκε όλα αυτά τα χρόνια στο δημόσιο τομέα. Αιτία είστε εσείς! 
Χρειάζονται ουσιαστικές αλλαγές στη δομή της Δημόσιας Διοίκησης, ώστε
να καταστεί πράξη η διαφάνεια και η αποτελεσματικότητα με τη δυνατότητα συμψηφισμού των απαιτήσεων του πολίτη απέναντι στο κράτος σε σχέση με τις απαιτήσεις του κράτους απέναντι στον πολίτη. Χρειάζεται αποκατάσταση της μέχρι σήμερα πλήρως αποδυναμωμένης αποκέντρωσης, ώστε να επιτελέσει το θεμελιώδη ρόλο της προσέγγισης του πολίτη και των προβλημάτων του και της ουσιαστικής άσκησης των αρμοδιοτήτων της.
Ο τρόπος και οι νομοθετικές ρυθμίσεις με τις οποίες η Κυβέρνηση έχει σχεδιάσει και λειτουργεί το αποκεντρωτικό σύστημα έχει οδηγήσει στην
ύπαρξη πολλών προβλημάτων, προβλημάτων τα οποία βιώνουν τόσο οι φορείς όσο και οι πολίτες.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει η κ. Αικατερίνη
Παπακώστα - Σιδηροπούλου.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κυρία Πρόεδρε, κύριοι συνάδελφοι, η Νέα Δημοκρατία και ο τομέας Εσωτερικών, Δημόσιας Διοίκησης και Αποκέντρωσης κατέθεσε επερώτηση με δέκα κρίσιμα ερωτήματα, τα οποία αφορούν στη μορφή της σημερινής Δημόσιας Διοίκησης και στη συμπεριφορά του κράτους δικαίου της ευνομούμενης πολιτείας απέναντι στον πολίτη ο οποίος, σύμφωνα με το Σύνταγμα και τους νόμους της χώρας, έχει το αυτονόητο δικαίωμα να τυγχάνει υψηλής ποιότητας παρεχομένων υπηρεσιών από την πλευρά της πολιτείας. Βεβαίως, η πολιτεία με βάση την αρχή του κράτους δικαίου είναι υποχρεωμένη να του τις παρέχει.
Θα έλεγε κανείς όμως εύγλωττα και γλαφυρά ότι είναι έπεα πτερόεντα
εκείνα τα οποία μας εξαγγέλλει το Υπουργείο και η καθ'ύλην αρμόδια Υπουργός, όσον αφορά στον εκσυγχρονισμό, όσον αφορά στη διοικητική μεταρρύθμιση, που μέσα και από το Εθνικό Συμβούλιο Διοικητικής Μεταρρύθμισης επιχειρείται από την πλευρά της Κυβέρνησης για λόγους και μόνο επικοινωνιακού αντιπερισπασμού, για λόγους και μόνο εξωραϊσμού του κακού επικοινωνιακού προφίλ και πολιτικής πρακτικής της Κυβέρνησης, η οποία αυτές τις μέρες δεν περνά και τις καλύτερες στιγμές της.
'Ερχεται, λοιπόν, η Νέα Δημοκρατία με αυτήν την επερώτηση να ζητήσει να αποσαφηνιστούν κυρίαρχα ζητήματα. Βεβαίως η κυρία Υπουργός δεν παρίσταται -όχι ότι δεν εκπροσωπείται νομίμως η Κυβέρνηση, να μην παρεξηγηθούμε- αλλά διότι η Βουλή δεν προσφέρεται ως επικοινωνιακό πεδίο και δεν υπάρχει λόγος, κατά την άποψή της, να παρίσταται εδώ. Αυτό είναι μία δική μου παρατήρηση.
Δεν μας έχει αποσαφηνίσει, λοιπόν, η Κυβέρνηση για ποιους λόγους δεν αποσαφηνίζει τις προθέσεις της εν όψει και του κυοφορουμένου νομοσχεδίου σχετικά με το ασφαλιστικό, σχετικά με το συνταξιοδοτικό των δημοσίων υπαλλήλων, όπου εκεί αναμένεται με μαθηματική ακρίβεια είκοσι χιλιάδες περίπου δημόσιοι υπάλληλοι να αποχωρήσουν και να παραμείνουν κενές οι θέσεις τους.
Δεν μας έχει αποσαφηνίσει τα ζητήματα που αφορούν στις μετατάξεις του προσωπικού. Αυτά τα ζητήματα έχουν ήδη μετατεθεί στις καλένδες.
Δεν μας έχει ξεκαθαρίσει το θέμα το οποίο αφορά στα ζητήματα που
άπτονται του ΑΣΕΠ. Εκεί νομίζω ότι εμείς επιδεικνύουμε ιδιαίτερη ευαισθησία.
Κυρία Πρόεδρε, εάν δεν κατοχυρωθεί συνταγματικά, πράγμα το οποίο προτείνει η Νέα Δημοκρατία, ο θεσμός του ΑΣΕΠ, ώστε να μην έχουμε κατά το δοκούν και κατ'επιλογήν προσλήψεις -κυρίως μάλιστα στις περιπτώσεις όπου εξαιρούνται ορισμένες κατηγορίες υπαλλήλων, είτε με τη μορφή της σύμβασης μισθώσεως έργου είτε με άλλες διαδικασίες του ΑΣΕΠ- νομίζω ότι έχουμε τεράστιο πρόβλημα.
Επίσης θέλουμε να τονίσουμε ότι η Νέα Δημοκρατία τάσσεται αλληλέγγυα προς εκείνους τους δημόσιους υπαλλήλους οι οποίοι ευόρκως κάνουν το καθήκον τους. Η κ. Παπανδρέου ανακάλυψε προσφάτως την Αμερική όταν έθεσε ως ζήτημα το "πόθεν έσχες" των εργαζομένων, ενώ γνωρίζουμε πολύ καλά ότι το θέμα έγκειται αποκλειστικά στην αδυναμία της Κυβέρνησης να υλοποιήσει το άρθρο 28 του Υπαλληλικού Κώδικα. Υπάρχει και η αποδεδειγμένη αδυναμία της στην εφαρμογή του "πόθεν έσχες" των Βουλευτών και των δημοσιογράφων, όπως και στα θέματα του "πόθεν έσχες" ανεξάρτητων διοικητικών αρχών. 'Οταν γνωρίζει μάλιστα το Υπουργείο Εσωτερικών, ότι η αρμόδια υπηρεσία δεν θα έχει νομοθετική εξουσιοδότηση για τη σχετική έρευνα, τότε εξαπατά ασφαλώς την κοινή γνώμη και προσπαθεί να εξαπατήσει και το ελληνικό Κοινοβούλιο.
Επιπλέον, θέλω να πω, ότι κάποτε πρέπει να λέμε τα πράγματα με το όνομά τους τουλάχιστον, εδώ, στο ελληνικό Κοινοβούλιο. Γι'αυτό θέλω να σας ρωτήσω. Τι γίνεται με τις πρόσφατες εξαγγελίες της Υπουργού Εξωτερικών για τριάντα χιλιάδες προσλήψεις, οι οποίες ουσιαστικά είναι εκτός ΑΣΕΠ; Τι γίνεται με τις μορφές κακοδιοίκησης που διαπιστώνονται από την έκθεση του "Συνηγόρου του Πολίτη", όπου το 22,2% αφορούν μη ορθή συμπεριφορά εκ μέρους των οργάνων της Δημόσιας Διοίκησης χωρίς ορθή εξυπηρέτηση των πολιτών; Τι κάνετε για τα θέματα επιμόρφωσης των
υπαλλήλων;
'Οταν, κύριε Υφυπουργέ, ζούμε στην εποχή της "διά βίου εκπαίδευσης", αναμένετε από τους δημόσιους υπάλληλους να μπορέσουν να λειτουργήσουν με πρακτική και νοοτροπία περασμένων ετών στον 21ο αιώνα; Χθες σε κυριακάτικο φύλο δημοσιεύθηκε ότι ο κ. Μπαρνιέ, ο οποίος είναι και ο υπεύθυνος επίτροπος για τα διαρθρωτικά ταμεία, κατήγγειλε και ουσία έκρουσε τον κώδωνα του κινδύνου ότι κινδυνεύουμε να απωλέσουμε για το έτος 2000 περίπου 47 δισεκατομμύρια. Και αυτό γιατί η Κυβέρνηση αδυνατεί να δημιουργήσει υποστηρικτικούς μηχανισμούς για την απορρόφηση αυτών των πόρων.
Δεν μιλάμε εμείς ως Νέα Δημοκρατία και ως πολιτικός φορέας για κακοδιοίκηση, για πολυνομία και άρα για κακονομία καθώς και για έλλειψη δίκαιο πολιτικού ήθους. Το κυριακάτικο φύλο της "ΚΑΘΗΜΕΡΙΝΗΣ" αναφέρεται στους λόγους για τους οποίους η κ. Παπανδρέου δεν έχει την πολιτική βούληση να τάμει ουσιαστικά τα θέματα της Δημόσιας Διοίκησης. Και λέει η εφημερίδα ότι αν η κ. Παπανδρέου επιθυμεί πραγματικά να ξαναφέρει τη χρηστή Δημόσια Διοίκηση, τότε θα πρέπει απλά να αποβάλει τον κομματισμό, να καθιερώσει αδιάβλητα και αξιοκρατικά κριτήρια, να αποκαταστήσει την ιεραρχία, να επανασυνδέσει το βαθμό με το μισθό και να δώσει αποφασιστικό ρόλο και ευθύνη στους λειτουργούς της Δημόσιας Διοίκησης. Τα λοιπά, λέει η εφημερίδα, δεν είναι τίποτα άλλο παρά ευκολία της στιγμής, τροφή στα ημερήσια δελτία του τηλεοπτικού εντυπωσιασμού και τίποτα άλλο. 
Τελειώνοντας θα ήθελα να πω ότι ο Γκαίτε έλεγε ότι "όποιος δεν
προχωρεί, οπισθοχωρεί". Ας οπισθοχωρεί η Κυβέρνηση. Εμάς μας ενδιαφέρει να προοδεύει ο ελληνικός λαός, η ελληνική κοινωνία. Εμείς ως Νέα Δημοκρατία δεν θα επιτρέψουμε ούτε την οπισθοχώρηση ούτε την αδιαφάνεια ούτε την έλλειψη χρηστής διοίκησης ούτε εκείνες τις διαδικασίες οι οποίες δημιουργούν ένα θολό σκηνικό στη Δημόσια Διοίκηση.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Υφυπουργός Εσωτερικών,
Δημόσιας Διοίκησης και Αποκέντρωσης κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, υπάρχουν κατά την άποψή μου δύο τρόποι για να προσεγγίζει κανείς σοβαρά ζητήματα, όπως αυτό που θίγετε με την επερώτησή σας.
Ο ένας είναι να κάνει κατάθεση ψυχής. 'Εχω την αίσθηση ότι όσες φορές ο Βουλευτής το επιχειρεί βγαίνοντας από τον καταγγελτικό τύπο του λόγου, βγαίνει κερδισμένος ο ίδιος και το Κοινοβούλιο, αλλά και το πολιτικό σύστημα. Καμιά φορά είναι καλό να το θυμόμαστε και αυτό, ιδιαίτερα στις μέρες που περνάμε, μέρες που δεν είναι μέρες αμφισβήτησης της Κυβέρνησης, αλλά είναι μέρες γενικότερης και, θα έλεγα, μεθοδευμένης αμφισβήτησης του πολιτικού συστήματος. Και όποιοι το νοούν αυτό, καλώς το νοούν. 'Εχω την αίσθηση ότι οι εμπειρότεροι μπορούν να το νοούν και να το αντιλαμβάνονται συγκρίνοντας εποχές, πρακτικές, το κύρος του πολιτικού κόσμου τότε και σήμερα.
Υπάρχει ο δεύτερος τρόπος προσέγγισης, ακόμα και σοβαρών θεμάτων,
όπως είναι η λειτουργία του κράτους. 'Οταν μιλάμε για τη Δημόσια Διοίκηση, μιλάμε συνολικά για την έννοια κράτος και τη λειτουργία του. Δε μιλάμε για μια μεμονωμένη δραστηριότητα του κράτους, αλλά για το κράτος στο σύνολό του. Αυτό είναι η Δημόσια Διοίκηση. Περιλαμβάνει την Αυτοδιοίκηση Α' και Β' βαθμού, την κεντρική διοίκηση, τις αποκεντρωμένες μορφές της κεντρικής διοίκησης, που είναι οι περιφέρειες, περιλαμβάνει ό,τι ζει και κινείται μέσα στην έννοια του κράτους.
Υπό την έννοια αυτή η γενική σας καταγγελία σήμερα αποτελεί, θα
έλεγα, μια διαχρονική καταγγελία του ελληνικού κράτους. Και το ερώτημα, είναι όχι ποιος φταίει, γιατί ο ελληνικός λαός βαρέθηκε να ακούει ανταλλαγές καταγγελιών, αλλά τι φταίει. Το πιο σοβαρό, όμως, ζήτημα είναι πώς αντιμετωπίζεται το πρόβλημα. Εκεί η Κυβέρνηση προσπαθεί να εστιάσει το έργο της.
Ακούστηκαν πολλά, έστω και αν αυτά υπερβαίνουν το μέτρο και, όπως
πολύ ειλικρινά ο κ. Λαμπρόπουλος ομολόγησε, εδώ ήρθατε να καταγγείλετε το κράτος, τη Δημόσια Διοίκηση και την καλή και κακή της λειτουργία. 'Ομως ο σκοπός δεν είναι η καταγγελία, αλλά ο έλεγχος, που είναι δύο διαφορετικά πράγματα. Καταγγέλλεις αλλά και προτείνεις. Διαπιστώνεις και προτείνεις. Και διαπιστώθηκε για μια ακόμη φορά ο διαφορετικός τρόπος προσέγγισης των
προβλημάτων και των θεμάτων μιας χώρας, των πολιτικών ζητημάτων από τη νεοφιλελεύθερη λογική σε σχέση με την προοδευτική. Η νεοφιλελεύθερη λογική φθάνει μέχρι του σημείου που ο συνάδελφος κ. Βασιλείου εξέφρασε αναφωνώντας, "τι τη θέλουμε τη Δημόσια Διοίκηση!!" Ελπίζω ότι είναι ένα επιχείρημα...
ΜΙΛΤΙΑΔΗΣ ΒΑΡΒΙΤΣΙΩΤΗΣ: Ερώτημα ρητορικό ήταν.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν το ερώτημά του είναι επιβεβαιωτικό της ανάγκης να έχουμε Δημόσια Διοίκηση, το δέχομαι. Εάν θέτει εν αμφιβόλω την ανάγκη να έχουμε Δημόσια Διοίκηση, άρα να έχουμε κράτος, τότε έχω την αίσθηση ότι βγαίνουμε έξω από τα όρια του νεοφιλελευθερισμού, του δίνουμε ένα ελληνικό πρότυπο, εξαιρετικά επικίνδυνο.
Εμείς πιστεύουμε ότι χρειαζόμαστε -και παλεύουμε για να έχουμε- μια σωστή Δημόσια Διοίκηση. Και δεν την έχουμε σήμερα. Αλλά η διαφορετικότητα των δύο πολιτικών προσεγγίσεων βρίσκεται στο ότι όταν επιχειρεί η Κυβέρνηση να καταγράψει το πρόβλημα δεν μένει στο οντολογικό μέρος. 'Οταν η ίδια η διοίκηση θέλει να διαπιστώσει τα κακώς κείμενα, τις αδυναμίες, το τι φταίει και πού φταίει και πού βρίσκεται το γιατρικό, αυτό το οντολογικό μέρος της κακής, επιτρέψτε μου να πω, κατάστασης στη Δημόσια Διοίκηση, εκλαμβάνεται ως όπλο από την Αντιπολίτευση, και συγκεκριμένα από τη Μείζονα Αντιπολίτευση, και αμέσως βρίσκεται η ευκαιρία για να πει η Νέα Δημοκρατία "να, και εσείς ομολογείτε ότι η κατάσταση στη Δημόσια Διοίκηση δεν είναι καλή".
Και εμείς ομολογούμε ότι η κατάσταση στη Δημόσια Διοίκηση δεν είναι καλή. Η διαφορά όμως από σας είναι ότι εμείς αναζητάμε λύσεις και αυτές δεν είναι έπεα πτερόεντα, όπως βιάστηκε κάποιος συνάδελφος να χαρακτηρίσει το πρόγραμμά μας. Οι λύσεις μας περιλαμβάνονται με σαφέστατο και πρακτικά υλοποιήσιμο τρόπο στο πρόγραμμα διοικητικής μεταρρύθμισης που φέρει τον τίτλο "ΠΟΛΙΤΕΙΑ".
Η Νέα Δημοκρατία είπε ότι αυτό αποτελεί ένα ευχολόγιο. Απαντάμε ότι το πρόγραμμα "ΠΟΛΙΤΕΙΑ" συνδέεται από συγκεκριμένο επιχειρησιακό σχέδιο σχέδιο υλοποίησης του προγράμματος με συγκεκριμένο χρονοδιάγραμμα, το οποίο θα έχει τρία επίπεδα. Το ένα είναι της κεντρικής διοίκησης και αφορά τις υποχρεώσεις και τα χρονοδιαγράμματα των Υπουργείων, το
άλλο είναι των Περιφερειών και περιλαμβάνει τις ευθύνες και τις υποχρεώσεις κάθε νομικού προσώπου που υπάρχει και λειτουργεί στα πλαίσια συγκεκριμένης περιφέρειας και το τρίτο επίπεδο αφορά την Τοπική και Νομαρχιακή Αυτοδιοίκηση.
Αν αυτό δεν είναι συγκεκριμένο σχέδιο και δεν αποτελεί πρόγραμμα, αν δεν έχει τα στοιχεία πρακτικά υλοποιήσιμου προγράμματος, περιμένω από σας, κύριοι συνάδελφοι, να μου δώσετε τον ορισμό της έννοιας "πρόγραμμα" και της έννοιας "επιχειρησιακό σχέδιο", ώστε να καταφέρουμε κάποια στιγμή εδώ να συνεννοηθούμε γύρω από το τι προτείνουμε εμείς και γύρω από το πού μας ελέγχετε εσείς.
Θα περάσω βέβαια και στο δεκάλογο των ερωτήσεων και ευχαριστώ τους συναδέλφους, γιατί δίνουν την ευκαιρία στο Υπουργείο Εσωτερικών όχι μόνο να αναφερθεί στο πρόγραμμα "ΠΟΛΙΤΕΙΑ", αλλά να κάνει και μια παράθεση συγκεκριμένων πραγμάτων που μέσα στο πρόγραμμα "ΠΟΛΙΤΕΙΑ" περιλαμβάνονται και που μέχρι τώρα έχουν εξελιχθεί και υλοποιηθεί.
Πριν απ'αυτό θέλω να πω ότι στην τελευταία δεκαετία ολοένα και περισσότερες κυβερνήσεις και δημόσιες διοικήσεις υιοθετούν ένα διαρκώς ανανεούμενο μοντέλο οργάνωσης και λειτουργίας που ενσωματώνει με εποικοδομητικό τρόπο τις παραδοσιακές αρχές του κράτους, όπως είναι η νομιμότητα, η αμεροληψία, η ισότητα ευκαιριών με τις σύγχρονες αρχές διοίκησης και ιδιαίτερα με την ποιότητα των υπηρεσιών.
Ο όρος "ολική ποιότητα στη Δημόσια Διοίκηση" είναι παλιός όρος και
δεν είναι ελληνικός, είναι όρος που πρώτα απ'όλα έχει εμπνευστεί η Μεγάλη Βρετανία, που πρόσφατα είχαμε την εμπειρία να έχουμε συνάντηση με τον κ. Σέριγκτον, τον αρμόδιο για θέματα διοικητικής μεταρρύθμισης και συνεργάτη του Πρωθυπουργού κ. Μπλερ, ότι θεωρεί τη διοικητική μεταρρύθμιση ως μια διαρκή υπόθεση, η οποία δεν τελειώνει ποτέ. Το να μιλάει η Κυβέρνηση για διαρκή διοικητική μεταρρύθμιση, δεν είναι ούτε επινόηση που επιχειρεί να θολώσει τα νερά, όπως ορισμένοι συνάδελφοι ανέφεραν, ούτε τα μέτρα που προωθεί και οι θεσμοί που παρουσιάζει είναι αντικείμενα επινόησης μόνο
και μόνο για τη μετατόπιση ευθυνών. Απορώ πώς οι συνάδελφοι της Νέας Δημοκρατίας δεν αναφέρθηκαν σ'αυτό και κυρίως γιατί δεν εξήγησαν τους δύο εαυτούς που παρουσίασε σήμερα η Νέα Δημοκρατία κατά τη συνεδρίαση του Εθνικού Συμβουλίου Διοικητικής Μεταρρύθμισης. Η πρώτη συνεδρίαση έγινε σήμερα και το όργανο αυτό αποτελεί ένα μέσο διαβούλευσης, όχι της Κυβέρνησης αλλά όλων των κοινωνικών εταίρων που μετέχουν στο διοικητικό γίγνεσθαι. Με το συμβούλιο αυτό η Κυβέρνηση ανοίγει τη συζήτηση για τη Δημόσια Διοίκηση και καλεί όλους τους φορείς από τους καταναλωτές, τους εμπόρους, τους βιομηχάνους, τους εργάτες, τους υπαλλήλους, τους επιστημονικούς φορείς κλπ. να μετέχουν στο Συμβούλιο αυτό με ισότητα άποψης, με σεβασμό προς τη γνώμη και άποψή τους, για να μπορέσει πάνω σ'αυτό το υλικό να στηρίξει τα παραπέρα βήματα για τη διοικητική μεταρρύθμιση.
Εκεί παρουσιαστήκατε με δύο εαυτούς. Ο ένας είναι αυτός που ακούστηκε λίγο πριν, ο γνωστός καταγγελτικός. Δεν θέλω να θίξω το ΚΚΕ, κάθε άλλο, και την ιστορία του και το ρόλο του σέβομαι, αλλά δεν μπορείτε εσείς να είσθε ΚΚΕ. 'Οταν επιχειρείτε να αντιγράψετε το ύφος του και τη γλώσσα του, μοιάζετε σαν να φοράτε ένα ρούχο που δεν σας πάει. Είσθε κόμμα εξουσίας ή έτσι τουλάχιστον αυτοαποκαλείσθε, και είσθε. Δεν είναι δυνατόν ένα τέτοιο κόμμα να παρουσιάζεται με ένα στείρο καταγγελτικό λόγο αφ'ενός και από την άλλη η με την άποψη του κ. Μακρυδημήτρη που, ούτε λίγο ούτε πολύ, συμφώνησε και με την ανάγκη και τη χρησιμότητα του θεσμού και με το θεματολόγιο που σήμερα εισήχθη στη συνεδρίαση του Συμβουλίου και αναρωτιέμαι, όταν σαν Αντιπολίτευση δεν μπορείτε να βρείτε ενιαίο λόγο, ως αυριανή κυβέρνηση, που χαρακτηρίζετε τον εαυτό σας, πώς θα τον αποκτήσετε;
Συνεχίζω λέγοντας ότι σκοπός μου δεν είναι η αντιπαράθεση απόψε,
ούτε η σύγκρουση. Μιλάμε για έναν εξαιρετικά ευαίσθητο τομέα, όπως είναι αυτός της Δημόσιας Διοίκησης.
ΘΕΟΦΙΛΟΣ ΒΑΣΙΛΕΙΟΥ: Μα, δεν τον καταγγείλαμε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχετε δίκιο. Αλλά από τη μια είχαμε την παρουσία των κοινοβουλευτικών μελών της Νέας Δημοκρατίας, που ούτε λίγο ούτε πολύ αμφισβήτησαν το όργανο -πιστέψτε με, επειδή προσωπικά συνέβη να το δουλέψω- ότι είναι κατάθεση ψυχής ολόκληρου του Υπουργείου. Είπαμε ότι δεν μπορεί η διοικητική μεταρρύθμιση να είναι θέμα ενός μόνο κόμματος. 
Ούτε ανάγεται η διοικητική μεταρρύθμιση στα όρια μίας και μόνο
κυβερνητικής τετραετίας. Αλίμονο, αν δεν το καταλαβαίνουμε εμείς εδώ μέσα. 'Ο,τι καταλαβαίνει ο οποιοσδήποτε πολίτης, δεν είναι δυνατό να μην το αντιλαμβανόμαστε εμείς. Η διοικητική μεταρρύθμιση βλέπει πολύ μακριά. Και για να επουλώσει κανείς τις πληγές τις Δημόσιας Διοίκησης, πρέπει συνολικά να ζητήσει συγγνώμη από την ιστορία. 'Οχι να ζητήσει συγγνώμη από την ιστορία του 1981 και μετέπειτα, αλλά πρέπει να ζητήσει συγγνώμη από την εποχή που οι δημόσιοι υπάλληλοι έπρεπε να φέρνουν πιστοποιητικό κοινωνικών φρονημάτων για να μπουν στο δημόσιο. Πρέπει να ζητήσει συγγνώμη όποιος βαρύνεται.
Πρέπει να ζητήσει συγγνώμη, αγαπητοί συνάδελφοι -αν θέλετε να αναχθούμε και στο πρόσφατο παρελθόν- και ο πρώην Αρχηγός σας, ο κ. 'Εβερτ, ο οποίος κατά την περίοδο 1990-1993 κατήργησε τους "φαύλους" διαγωνισμούς του ΠΑ.ΣΟ.Κ., για να φέρει τους περίφημους διαγωνισμούς πρόσληψης στο δημόσιο, όπου οι ερωτήσεις ήταν, ποια ποδοσφαιρική ομάδα συμπαθεί ο διαγωνιζόμενος ή σε ποια ταβέρνα πήγε την προηγούμενη μέρα.
Τα ξέρετε πολύ καλά, γιατί έχουν καταγγελθεί στο Κοινοβούλιο όλα
αυτά.
Αλλά δεν μένω σε αυτό. Γιατί είπα πριν ότι δεν είναι θέμα το ποιος
φταίει, αλλά το πώς θα αλλάξουμε τα κακώς κείμενα.
Θα πιάσω μία-μία τις ερωτήσεις από το δεκάλογο των ερωτήσεών σας,
αφού προηγουμένως ακροθιγώς θίξω και τα θέματα που περιλαμβάνονται στο ιστορικό της ερωτήσεως. Μάλιστα ο κ. Λεονταρίδης μου έκανε τη χάρη να τα απαριθμήσει και πρακτικά τα ερωτήματα αυτά.
Αναφερθήκατε στον δήθεν κομματισμό στις μεταθέσεις, γιατί εξακολουθούμε να έχουμε κομματισμό στο σύστημα των προσλήψεων και ο κομματισμός στο σύστημα των προαγωγών σε τι αποτελέσματα οδηγεί κλπ.
Εδώ πια είμαι υποχρεωμένος να απαντήσω με συγκεκριμένους τρόπους. Είναι κομματικό σύστημα το σύστημα των προσλήψεων του ν. 2190/94; 'Ετσι για να μιλάμε δηλαδή.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Μα, δεν τον εφαρμόζετε!
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Διότι, αν είναι είναι κομματικό το σύστημα προσλήψεων του ν. 2190, εξηγήστε μου πώς και γιατί -και ορθώς πράττει- κάθε φορά ο Κοινοβουλευτικός σας Εκπρόπωπος κ. Παυλόπουλος ωρύεται και διαμαρτύρεται "κάτω τα χέρια από τον ν. 2190". Εσείς οι ίδιοι το είπατε.
ΑΙΚΑΤΕΡΙΝΗ ΣΙΔΗΡΟΠΟΥΛΟΥ-ΠΑΠΑΚΩΣΤΑ: Κύριε Τζανή...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα παρακαλέσω να μη γίνονται διακοπές! 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υφυπουργέ, όταν
απευθύνεσθε με το ύφος που απευθύνεσθε και ερωτάτε απευθείας τους κυρίους Βουλευτές, προκαλείτε λίγο και την αντίδρασή τους!
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ ζητώ την προστασία του Προεδρείου και όχι την επίπληξή του, διότι απαντώ σε αυτά που ρωτήθηκα.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Δεν σας επέπληξα, κύριε Υφυπουργέ! Σας εξήγησα γιατί γίνονται αυτές οι διακοπές, που, όπως βλέπετε, προσπαθώ να τις προλαμβάνω!
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Εγινε το ερώτημα, τι γίνεται με τη συνταγματική κατοχύρωση του ΑΣΕΠ. Χρειάζεται, άραγε, να επαναλάβουμε πράγματα που είναι γνωστά σε όλους, ότι η Κυβέρνηση μέσα στη διαδικασία της Αναθεώρησης του Συντάγματος προωθεί τη συνταγματική κατοχύρωση όλων των ανεξάρτητων διοικητικών αρχών, αλλά προωθεί και την κατοχύρωση τη συνταγματική του βασικού πυρήνα του ν. 2190/94 με προεξάρχουσα τη συνταγματική κατοχύρωση του ΑΣΕΠ;
Μια που τέθηκε, θα το απαντήσουμε κι αυτό.
Είναι κομματικό το σύστημα των μεταθέσεων, όταν από χρόνια τώρα εφαρμόζεται μοριακό σύστημα στις μεταθέσεις; Είναι κι αυτό ένα ακόμα ερώτημα, το οποίο κι αυτό πρέπει να απαντηθεί για να προσδιορίσουμε την έννοια του κομματισμού.
Είναι "κομματικό" το σύστημα των προαγωγών κατά το Δημοσιοϋπαλληλικό Κώδικα, όταν η συγκρότηση των υπηρεσιακών συμβουλίων γίνεται από μέλη τα που δεν έχουν καμία σχέση με τα πολιτικά κόμματα;
Ας απαντήσουμε και σε αυτό κι ας το συγκρίνουμε με ό,τι ίσχυε μέχρι
σήμερα.
'Αραγε, ήταν πράγματι κομματικά τα κριτήρια, η κομματική ταυτότητα και η ιδιότητα του αφισοκολλητή κλπ. για να μετατραπούν οι αλλεπάλληλες συμβάσεις των συμβασιούχων από ορισμένου σε αορίστου χρόνου;
Μα και πάλι θα το πω -και λυπάμαι γι' αυτό- ότι ο πυρήνας της
διάταξης που ήλθε στη Βουλή για τη μετατροπή των συμβάσεων από ορισμένου χρόνου ή έργου σε αορίστου χρόνου ήταν αυτός που είχε συντάξει ο ίδιος ο κ. Παυλόπουλος.
Πάμε πιο πέρα ακόμα. 'Ολοι οι φορείς που προσέλαβαν συμβασιούχους
έργου ή ορισμένου χρόνου, δηλαδή Οργανισμοί Τοπικής Αυτοδιοίκησης, δήμοι, κοινότητες, ελέγχονται από το ΠΑ.ΣΟ.Κ. τα τελευταία χρόνια και επομένως 
όλοι οι συμβασιούχοι που υπηρετούν εκεί είχαν την "πράσινη ταυτότητα", (που σε λίγα χρόνια, όπως πάμε, δεν θα την έχει κανείς σε κανένα κόμμα, εάν εξακολουθήσουμε να θέτουμε εν αμφιβόλω την έννοια του κόμματος, όπως
τελικά εξ αμελείας πράττουμε);
Αγαπητοί συνάδελφοι, εμείς αναγνωρίζοντας το βασικό και κυρίαρχο ρόλο του ΑΣΕΠ και την αναγκαιότητα ενίσχυσης του αντικειμενικού συστήματος προσλήψεων του ν. 2190/94, πρόσφατα προωθήσαμε την επιτάχυνση των διαδικασιών των προσλήψεων. Μέχρι στιγμής κανένας φορέας δεν έχει διαμαρτυρηθεί -παρά μόνο η Αξιωματική Αντιπολίτευση- για δήθεν συρρίκνωση της αντικειμενικότητας του συστήματος αυτού. Προβήκαμε στη μονιμοποίηση των εκτάκτων κατόπιν διακομματικής συνεννοήσεως, την οποία την τελευταία στιγμή εγκατέλειψε η Αξιωματική Αντιπολίτευση.
Ας περάσω πλέον στις συγκεκριμένες ερωτήσεις της επερώτησης: Για να
απαντήσουμε στην πρώτη ερώτηση, πιστεύω ότι πρέπει συνολικά να
απαντήσουμε στα αίτια διαμόρφωσης του ελληνικού κράτους, όπως αυτό έχει. Το γιατί η Κυβέρνηση δεν δημιουργεί τις προϋποθέσεις ώστε η Δημόσια Διοίκηση να λειτουργεί αξιοκρατικά στην υπηρεσία του 'Ελληνα πολίτη,
είναι ένα ερώτημα στο οποίο υποθέτω ότι πρέπει να απαντά κανείς επί μέρες.
"Γιατί η κωδικοποίηση της διοικητικής νομοθεσίας έχει οδηγηθεί στις
καλένδες;" 'Οπως ξέρετε, κατά την πρόσφατη συζήτηση στη Βουλή του νομοσχεδίου, επί του οποίου ο ν. 2839/2000, υπήρχε διάταξη, η οποία προέβλεπε την εξουσιοδότηση των Υπουργών για τη σύνταξη επιτροπών κωδικοποίησης της νομοθεσίας.
Από αυτήν τη θέση η Κυβέρνηση δεν αφίσταται. Αντιθέτως θεωρεί ότι η
κωδικοποίηση της νομοθεσίας είναι η βασική λύση στο πρόβλημα της γραφειοκρατίας, η βασική απάντηση στο πρόβλημα της πολυνομίας και της πολυνομολογίας, όπως πολύ σωστά και εύγλωττα είπε σήμερα ο κ. Ρουπακιώτης. Η Κυβέρνηση αυτήν τη στιγμή επεξεργάζεται πλήρες σχέδιο για να έρθει αυτοτελώς το θέμα της κωδικοποίησης της νομοθεσίας στη Βουλή και όχι με την παρεμπίπτουσα διάταξη του άρθρου 10 του νομοσχεδίου, στο οποίο αναφέρθηκα.
Παρεμπιπτόντως να σας θυμίσω ότι έως τον Ιούνιο του 2001 ολοκληρώνεται η ψηφιοποίηση του "Ραπτάρχη", του Διαρκούς Κώδικα Νομοθεσίας, ο οποίος θα είναι πλέον άμεσα στη διάθεση των χρηστών και εύχρηστος. Ο "Ραπτάρχης" μπορεί να αποτελέσει μια θαυμάσια πρώτη ύλη για την κωδικοποίηση της νομοθεσίας.
Σας θυμίζω ακόμη ότι έχουμε μπροστά μας -και σε λίγο καιρό θα αρχίσει να εξελίσσεται- το πρόγραμμα "Κοινωνία της Πληροφορίας" μέσα από το Γ' Κοινοτικό Πλαίσιο Στήριξης, που προβλέπει περίπου ένα τρισεκατομμύριο δραχμές για τον εκσυγχρονισμό της Δημόσιας Διοίκησης γενικότερα.
Θα απαντήσω με λίγα λόγια και στο ερώτημα "γιατί δεν προωθείται η
ίδρυση περιφερειακών γραφείων του Σώματος Επιθεωρητών Ελεγκτών Δημόσιας Διοίκησης" και στα συναφή ερωτήματα που τίθενται για το Σώμα Επιθεωρητών Ελεγκτών Δημόσιας Διοίκησης.
Το Σώμα Επιθεωρητών Ελεγκτών Δημόσιας Διοίκησης, όπως έχει ενισχυθεί με τον πρόσφατο ν. 2839/2000, έχει ενισχυμένες αρμοδιότητες, λόγω της ανάθεσης σ' αυτό της διενέργειας προανακριτικών πράξεων, με βάση το άρθρο 34 του Κώδικα Ποινικής Δικονομίας, στις περιπτώσεις που έχουν εντοπιστεί ποινικά αδικήματα υπαλλήλων των φορέων που εμπίπτουν στην αρμοδιοτητά του.
Επικεφαλής του Σώματος Επιθεωρητών Ελεγκτών Δημόσιας Διοίκησης τέθηκε, αφού θεσμοθετήθηκε και ήδη έχει οριστεί, ειδικός γραμματέας. Δώσαμε στο Σώμα Επιθεωρητών Ελεγκτών Δημόσιας Διοίκησης το ρόλο συντονιστικού οργάνου επιθεώρησης και ελέγχου όλων των ελεγκτικών σωμάτων και υπηρεσιών των άλλων Υπουργείων, πλην των Σωμάτων Επιθεώρησης του Υπουργείου Οικονομικών. Και τούτο διότι υπάρχει μια αυξητική τάση στη δημιουργία ελεγκτικών σωμάτων σε όλο το φάσμα της Δημόσιας Διοίκησης. 
Αυξήσαμε τον αριθμό των μελών του Σώματος Επιθεωρητών Ελεγκτών
Δημόσιας Διοίκησης. Βρίσκεται μάλιστα σε εξέλιξη αυτήν τη στιγμή η διαδικασία επιλογής των υποψηφίων για απόσπαση στο Σώμα, μετά την ολοκλήρωση της οποίας ο αριθμός των ελεγκτών από πενήντα αυξάνεται σε ογδόντα, συν τριάντα βοηθούς. Επομένως το ερώτημά σας γιατί δεν διπλασιάζεται ο αριθμός των μελών βρίσκει την απάντησή του στο ότι περίπου διπλασιάζεται. Και με αυτόν τον τρόπο ουσιαστικά καλύπτονται όλες οι προβλεπόμενες οργανικές θέσεις του Σώματος Επιθεωρητών Ελεγκτών Δημόσιας Διοίκησης.
Με σχετική απόφαση της Υπουργού Εσωτερικών, που εκδόθηκε με βάση το
ν. 2738/1999, ήδη έχουν συσταθεί περιφερειακά γραφεία του Σώματος, ως εξής:
Περιφερειακό γραφείο Θεσσαλονίκης με κατά τόπον αρμοδιότητα τους νομούς των Περιφερειών κεντρικής Μακεδονίας, δυτικής Μακεδονίας και ανατολικής Μακεδονίας και Θράκης. Περιφερειακό γραφείο Λάρισας με κατά 
τόπον αρμοδιότητα τους νομούς των Περιφερειών Θεσσαλίας και Ηπείρου. Περιφερειακό γραφείο Τρίπολης με κατά τόπον αρμοδιότητα τους νομούς της
Περιφέρειας Πελοποννήσου.
Επομένως με την ολοκλήρωση της διαδικασίας της επιλογής των
υποψηφίων, που είναι ζήτημα ολίγων ημερών, στελεχώνονται και τα περιφερειακά γραφεία, κάτι το οποίο αποτελούσε μέρος της επερώτησής σας. 
Στο ερώτημα, "γιατί δεν έχει προβλεφθεί νομοθετικά η υποχρεωτικότητα
της εφαρμογής των προτάσεων των ελεγκτών Δημόσιας Διοίκησης με αποτέλεσμα οι προτάσεις να παραμένουν στα χαρτιά", λυπάμαι, αλλά θα απαντήσω πως εδώ υπάρχει πλημμελής ενημέρωση. Ο ν.2738/99 προβλέπει ρητά την υποχρέωση των υπηρεσιών, τις οποίες αφορούν τα πορίσματα, οι υποδείξεις και οι προτάσεις του Σώματος Ελεγκτών Επιθεωρητών Δημόσιας Διοίκησης, να εφαρμόζουν και να υλοποιούν τα πορίσματα όχι μόνο του Σώματος
Επιθεωρητών, αλλά και του Συνηγόρου του Πολίτη.
Επίσης να σας κάνω γνωστό ότι παράλληλα το Υπουργείο Εσωτερικών έχει συγκροτήσει Ομάδα Διοίκησης 'Εργου, η οποία εκτός από τη γενικότερη απλούστευση των διαδικασιών, που επεξεργάζεται και λειτουργεί εδώ και δύο εβδομάδες έχει ως αντικείμενό της και την ανάλυση και αξιοποίηση των πορισμάτων του Σώματος Ελεγκτών Επιθεωρητών Δημόσιας Διοίκησης και του Συνηγόρου του Πολίτη. Η ομάδα αυτή έχει συσταθεί παράλληλα με άλλη ομάδα διοίκησης έργου που επεξεργάζεται τους δείκτες αποδοτικότητας για τη Δημόσια Διοίκηση και η οποία έχει τρίμηνη προθεσμία -η δεύτερη ομάδα- για την υλοποίηση του έργου της.
Στα πλαίσια αυτής της προσπάθειάς μας συνεστήθη και η Ομάδα 'Αμεσης
Παρέμβασης για την καταγραφή των δυσλειτουργιών υπηρεσιών, που έχουν καταγραφεί ως προβληματικές, με σκοπό, αφού γίνει η καταγραφή των υπηρεσιών, στη συνέχεια οι υπηρεσίες αυτές να αρχίσουν να λειτουργούν ορθά και πιλοτικά.
Μια και αναφέρατε λίγο πριν τις διαπιστώσεις της ομάδας άμεσης παρέμβασης, πρέπει να σας πω ότι με βάση αυτές τις διαπιστώσεις, οι υπηρεσίες που ελέγχθηκαν ήδη έχουν παρουσιάσει σημαντική βελτίωση στη λειτουργία τους και αυτό αναγνωρίζεται.
Ας ανοίξω μία παρένθεση εδώ, για να πω ότι αυτή η κατά την Αντιπολίτευση κακή Δημόσια Διοίκηση, την οποία λιθοβολεί και λιθοβολεί συχνά με έναν αντιφατικό λόγο από τη μια μεριά είναι η κακή Δημόσια Διοίκηση, από την άλλη οι δημόσιοι υπάλληλοι, ναι, μεν είναι κακοί, αλλά ανιχνεύουμε και λίγο τις ψήφους τους, θα πούμε ότι είναι καλοί, κάποιοι από αυτούς. Η πραγματικότητα είναι ότι υπάρχουν και καλοί και κακοί και μέτριοι και ικανοί κι εμείς θέλουμε να αναγνωρίσουμε τους ικανούς και να επιβραβεύσουμε την ικανότητα και την αποδοτικότητά τους. Παρ' όλα αυτά, σε σχετική έρευνα που πραγματοποιήθηκε το 45% των ερωτηθέντων πολιτών απαντούν ότι βρίσκουν πως βελτιούται αυτή η Δημόσια Διοίκηση, το άλλο 40% θεωρεί ότι είναι στα ίδια και μόνο ένα 15% θεωρεί ότι επιδεινώνεται η κατάσταση στη Δημόσια Διοίκηση.
'Αραγε, αγαπητοί συνάδελφοι, δεν είναι βελτιωτικά μέτρα λειτουργίας της Δημόσιας Διοίκησης όλα αυτά που επιχειρούν την απλοποίηση της επαφής του πολίτη με τη Δημόσια Διοίκηση;
Δεν είναι βελτιωτικό μέτρο το "1502", ένας αριθμός που τον καλεί ο πολίτης και μπορεί να εκδώσει μία σειρά από πιστοποιητικά και που από τριάντα τρεις χιλιάδες οι κλήσεις, τον Οκτώβριο έγιναν εκατό χιλιάδες; 
Δεν είναι βελτιωτικό μέτρο το 1464, που μετράει ήδη εκατό χιλιάδες
τηλεφωνήματα των πολιτών, προκειμένου να έχουν ενημέρωση για διοικητικής φύσεως ζητήματα;
Δεν είναι βελτιωτικά μέτρα τα τριάντα εννέα κέντρα πληροφόρησης πολιτών, που έχουν συσταθεί σε ισάριθμες νομαρχιακές αυτοδιοικήσεις;

Δεν είναι βελτιωτικά μέτρα οι υπηρεσίες περιορισμένων διαδρομών, τα
one stop shops, που έχουν δημιουργηθεί σε επτά διευθύνσεις ισάριθμων νομαρχιακών αυτοδιοικήσεων, με σκοπό όταν συγκεντρωθεί η εμπειρία και αποτιμηθεί, όλες οι διευθύνσεις των νομαρχιακών αυτοδιοικήσεων να λειτουργούν με τη μορφή του one stop shop;
Δεν είναι βελτιωτικό μέτρο η σύσταση του Εθνικού Συμβουλίου Διοικητικής Μεταρρύθμισης, για το οποίο σας μίλησα λίγο πριν ή η Ομάδα 'Αμεσης Παρέμβασης, για την οποία πριν από λίγο μιλήσαμε;
Δεν είναι βελτιωτικό μέτρο η απογευματινή λειτουργία των δημοσίων υπηρεσιών, που σε λίγες μέρες θα τη δείτε; Και πάλι θα δούμε τι θα έχετε να λέτε τότε, όταν σε λίγες μέρες θα αρχίσει να υλοποιείται το μέτρο. 
Δεν είναι βελτιωτικό μέτρο η ενιαιοποίηση των εντύπων, όπου αυτήν τη
στιγμή χίλια έντυπα του δημοσίου έχουν ενιαιοποιηθεί και κυκλοφορούν με ενιαία μορφή στις δημόσιες υπηρεσίες;

Δεν είναι βελτιωτικό μέτρο η επιτροπή της κανονιστικής μεταρρύθμισης, που συνεστήθη κατόπιν υποδείξεως και συνεργασίας με τον ΟΟΣΑ, στον οποίο κάποιος συνάδελφος αναφέρθηκε λίγο πριν; Δεν είναι βελτιωτικό μέτρο η σύνταξη προσοντολογίου, που για πρώτη φορά υπάρχει στην ελληνική Δημόσια Διοίκηση, ώστε να έχουμε έναν ενιαίο κώδικα προσόντων για τους δημοσίους υπαλλήλους; Δεν είναι βελτιωτικό μέτρο το ότι προβλέπεται η γνώση ξένης γλώσσας και η γνώση χειρισμού ηλεκτρονικού υπολογιστή από τους προσλαμβανόμενους δημοσίους υπαλλήλους;
Δεν μπορώ να καταλάβω ειλικρινά γιατί η συνάδελφος λίγο πριν εξέλαβε, ελπίζω λανθασμένα και όχι εσκεμμένα, λανθασμένα, το ότι οι εξαγγελθείσες
από τον Υπουργό τριάντα τρεις χιλιάδες προσλήψεις θα γίνουν εκτός ΑΣΕΠ. Για το Θεό, πάψτε να λέτε τέτοια πράγματα.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Θα γίνουν με το ΑΣΕΠ; Ναι ή όχι; ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Μα, πώς θα γίνουν αλλιώς; Μα, είναι δυνατόν; Αλλά όταν εκλαμβάνεται ότι αυτές θα γίνουν εκτός ΑΣΕΠ, διαχέεται προς τα έξω μια μάταια προσδοκία των ψηφοφόρων των δικών σας, του οιουδήποτε Βουλευτή, ότι ενδέχεται αυτές οι τριάντα τρεις χιλιάδες προσλήψεις να γίνουν εκτός ΑΣΕΠ. 'Οχι, λοιπόν, θα γίνουν με τον ν. 2190/94. Τελεία και παύλα. Και ας τελειώνουμε την παραπληροφόρηση, εσκεμμένη ή μη.
Αγαπητοί συνάδελφοι, ολοκληρώνοντας, σας απαντώ και για τους δείκτες αποδοτικότητας για τους υπαλλήλους και τις υπηρεσίες. Σήμερα, θα μπορούσε να είναι ίσως, σε μια άλλη χώρα, η σημερινή μέρα σημαντική. Στην Ελλάδα όμως των εφήμερων ειδήσεων, στην Ελλάδα του εντυπωσιασμού από τους βόμβους των τηλεοπτικών δελτίων, είναι αδιάφορο αν συγκροτήθηκε για πρώτη φορά στην ιστορία της χώρας ένα διακομματικό όργανο, όπως το Εθνικό Συμβούλιο Διοικητικής Μεταρρύθμισης, για να ασχοληθεί -μεταξύ των άλλων θεμάτων- με τους δείκτες αποδοτικότητας των δημοσίων υπηρεσιών, θέμα για το οποίο ερωτάτε και είναι το υπό στοιχείο έξι ερώτημά σας.
Οι δείκτες αποδοτικότητας, αποτελούν παράλληλα αντικείμενο ειδικής 
επιστημονικής ομάδας, που έχει συσταθεί στο Υπουργείο Εσωτερικών. Σε δυόμισι μήνες από σήμερα θα έχει ολοκληρώσει το έργο της, ενώ παράλληλα
συγκροτούμε και επιτροπή για την εξέταση του νέου συστήματος αμοιβών στη Δημόσια Διοίκηση με συμμετοχή και της ΑΔΕΔΥ, προς την οποία έχει
απευθυνθεί η σχετική πρόσκληση, διότι ήταν δική της πρόταση κατά τη διάρκεια των συλλογικών διαπραγματεύσεων.
'Αρα, δεν είναι βήμα προόδου οι συλλογικές διαπραγματεύσεις στη Δημόσια Διοίκηση; Γιατί ακούω ότι από το 1996 περίπου ή το 1993, δεν ξέρω πότε κατονομάστηκε, δεν έχει γίνει τίποτε στη Δημόσια Διοίκηση. Επιτρέψτε μου να σας πω ότι συγκεκριμένα βήματα και συγκεκριμένα πράγματα έχουν γίνει τα τελευταία χρόνια στη Δημόσια Διοίκηση. Κατονομάστε μου τι είχε γίνει πριν και κατονομάστε μου και τις περιόδους, που είχαν γίνει τα βήματα προς τα εμπρός στη Δημόσια Διοίκηση.
Η Δημόσια Διοίκηση είναι ένας χώρος, που λίγοι τολμούν να αγγίξουν, γιατί ξέρουν πόσο δύσκολος είναι και γιατί ξέρουν πόσο εύκολο είναι να χρεοκοπήσει οποιοσδήποτε αγγίζει αυτόν το δύσκολο χώρο. Και ξέρουν πόσο μεγάλη είναι η δύναμη των συντεχνιών στο χώρο αυτό.
Θα σας απαντήσω για την πρόοδο των οργανισμών. Αγαπητοί συνάδελφοι,
στη διάθεσή σας είναι σήμερα και μπορείτε να τους πάρετε από το Εθνικό Τυπογραφείο, οι εξής νέοι οργανισμοί, των Υπουργείων Εμπορικής Ναυτιλίας, Μεταφορών, Δικαιοσύνης, Υγείας και Πρόνοιας, Εθνικής Οικονομίας, Στατιστικής Υπηρεσίας.
Επίσης είναι υπό διαμόρφωση και επεξεργασία στο Υπουργείο μας άλλοι επτά οργανισμοί Υπουργείων -περιμένετε, γιατί εμείς έχουμε μια δέσμευση μέχρι το τέλος του 2000- οι οποίοι σύντομα θα έχουν ολοκληρωθεί και θα είναι στη διάθεσή σας και για την κρίση επί της ουσίας και του περιεχομένου τους.
Τώρα, το γιατί η Κυβέρνηση δεν προχωρά στην λήψη των αναγκαίων μέτρων που θα μειώνουν τη γραφειοκρατία και θα ελαχιστοποιήσουν τη διαφθορά στο δημόσιο, το απάντησα, ελπίζω όσο μπορούσα. Μίλησα ήδη για τους ελεγκτικούς μηχανισμούς.
Αγαπητοί συνάδελφοι, όμως, σήμερα στο Εθνικό Συμβούλιο Διοικητικής
Μεταρρύθμισης, συνομολογήσαμε -και το συνομολόγησε διά του κ. Μακρυδημήτρη και η Νέα Δημοκρατία- ότι η αντιμετώπιση της διαφθοράς στο δημόσιο τομέα, είναι περισσότερο ζήτημα πρόληψης και όχι καταστολής.
Είπε χαρακτηριστικά ο κ. Μακρυδημήτρης απηχώντας τις απόψεις της Νέας Δημοκρατίας, ότι όπου αυξάνεις τους ελεγκτικούς μηχανισμούς, αυξάνεις και τα αμυντικά ένστικτα αυτών, που θέλουν να παραβιάσουν τους ελεγκτικούς μηχανισμούς.
Το πρόβλημα, λοιπόν -και σωστά το επισημάνατε- βρίσκεται και στην
επιμόρφωση και κατάρτιση των δημοσίων υπαλλήλων. Το Εθνικό Κέντρο Δημόσιας Διοίκησης, είναι ένα καλό εργαλείο προς αυτήν την κατεύθυνση και αυτό τον καιρό επεξεργαζόμαστε ένα ολοκληρωμένο πρόγραμμα για την κατάρτιση των δημοσίων υπαλλήλων, όχι μόνο με αναβάθμιση της Σχολής Δημόσιας Διοίκησης, τους εισαχθέντες μαθητές -σπουδαστές της οποίας
αυξάνουμε από ενενήντα σε εκατόν πενήντα και θα τείνουν αυξανόμενοι διαρκώς, αλλά και με ενίσχυση του περιεχομένου των σπουδών. Και τούτο θα είναι σύντομα στη διάθεσή σας για να το κρίνετε.
Τελειώνω λέγοντας ότι η Κυβέρνηση υλοποιεί και τα πορίσματα του Συνηγόρου του Πολίτη, πιέζει τα Υπουργεία, τα νομικά πρόσωπα και τις υπηρεσίες να συμμορφωθούν προς αυτά, αλλά κλείνοντας, εκείνο που έχω να πω, είναι αυτό με το οποίο ξεκίνησα.
'Οταν θα μιλάμε για τη Δημόσια Διοίκηση να έχουμε υπόψη μας -και
πιστεύω ότι το έχουμε υπόψη μας- ότι μιλάμε για ολόκληρη την ιστορία ενός κράτους, που ξεκίνησε πατώντας σε λάθος πόδια, από την απελευθέρωσή του και μετά, που ξεκίνησε δομώντας τον εαυτό του, με βάση το συγκεντρωτικό κράτος που δεν ταίριαζε στην ελληνική ιστορία και παράδοση, ένα κράτος που εξελίχθηκε ως συγκεντρωτικό για δεκαετίες ολόκληρες, ένα κράτος που έγινε εργαλείο για ανάπτυξη πελατειακών σχέσεων για δεκαετίες ολόκληρες. Mια Δημόσια Διοίκηση, λοιπόν, διαρθρώθηκε όλα αυτά τα χρόνια με τις αδυναμίες που χαρακτηρίζουν ολόκληρη την ελληνική ιστορία.
Και το ερώτημα είναι: Θέλουμε να ακυρώσουμε τον κακό μας εαυτό; Θέλουμε να βαδίσουμε μπροστά; Για να βαδίσουμε μπροστά ο μόνος τρόπος είναι να απαντούμε στο πρόβλημα όχι να το καταγγέλλουμε. Γιατί, επιτρέψτε μου να πω, ότι ο καταγγελτικός λόγος δεν είναι ο λόγος που περιέχει πρόταση εξουσίας. Ο καταγγελτικός σας λόγος, αγαπητοί συνάδελφοι της Νέας Δημοκρατίας, ταιριάζει σε κόμμα που διαρκώς αυτοκαταδικάζεται να είναι στην αντιπολίτευση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Πολύδωρα, θέλετε να
μιλήσετε τώρα;
ΒΥΡΩΝ ΠΟΛΥΔΩΡΑΣ: Μάλιστα, κυρία Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Ηρθατε καθυστερημένος, γι'
αυτό σας ερωτώ.
Ορίστε, έχετε το λόγο.
ΒΥΡΩΝ ΠΟΛΥΔΩΡΑΣ: Κυρία Πρόεδρε, κυρία και κύριοι συνάδελφοι, πρώτα
πρώτα απολογούμαι γιατί άργησα, αλλά είχα μια προγραμματισμένη ομιλία για τον Ανδρέα Λεντάκη στον Κεραμεικό...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Είναι γνωστό ότι είστε περιζήτητος.
ΒΥΡΩΝ ΠΟΛΥΔΩΡΑΣ:...και εκφράζω την απολογία μου, τη συγγνώμη μου και ταυτόχρονα τη λύπη μου, διότι έχασα τις αγορεύσεις των επερωτώντων συναδέλφων. Μπορώ όμως να υποθέσω από την προπαρασκευή και την προετοιμασία που είχαμε κάνει ότι θα ήταν καλή η επιχειρηματολογία που ανέπτυξαν, το επίπεδο της συζητήσεως και η ουσία των πραγμάτων. Κυρίως όμως λυπούμαι γιατί δεν άκουσα την απάντηση του κ. Τζανή. Αλλά εκμεταλλεύομαι τη στιγμή για να αρχίσω τη δική μου παρέμβαση από εκεί όπου κατέληξε ο κ. Τζανής.
'Εχουμε δύο πράγματα: τον καταγγελτικό λόγο και τις προτάσεις. Τι μας ζητά επίμονα η Κυβέρνηση; Να αμβλύνουμε τον καταγγελτικό λόγο. Αυτό δεν είναι σωστό.
Σας ζητώ να μας καλείτε σε επίταση του καταγγελτικού λόγου, διότι αν ακυρωθεί από την Αντιπολίτευση ο καταγγελτικός λόγος, έχουμε πρόβλημα δημοκρατίας. Και όχι γιατί δεν πράττουμε το καθήκον μας, γιατί και προτάσεις να μην είχαμε μόνος ο καταγγελτικός νόμος αποτελεί δημοκρατική αρετή. Γιατί; Σας το λέω αποδεικτικά παραπέρα. Διότι θα υποκατασταθεί η Βουλή από άλλους οι οποίοι θα ασκήσουν τον καταγγελτικό λόγο ενδόλως ή αγαθώς.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Με αυτήν την έννοια το δέχομαι.
ΒΥΡΩΝ ΠΟΛΥΔΩΡΑΣ: Σας το λέω γεωμετρικά. 'Ετσι, λοιπόν, ζητούμε από
την Κυβέρνηση, την ώρα που ενοχλείται από τον καταγγελτικό λόγο της Νέας Δημοκρατίας, να εκτιμήσει ότι ορισμένες φορές είναι ατονότερος από τον 
καταγγελτικό λόγο, που ασκείται μέσα στο ΠΑ.ΣΟ.Κ. από δικούς της αστέρες. Οπότε αυτήν την ανορθογραφία δεν την αντέχουμε και διαλεκτικά, κύριε συνάδελφε του ΚΚΕ.
'Ετσι σας ζητώ, σαν να έρχομαι από την ιστορία του κοινοβουλευτισμού, τη νομιμοποίηση ξανά και την αποδοχή της νομιμοποίησης του καταγγελτικού λόγου. Ο καταγγελτικός λόγος λέει εν τω προκειμένω: Διαλύσατε το κράτος! Από τη γυναίκα που σκοτώθηκε στη Κακιά Σκάλα χθες, από το "ΣΑΜΙΝΑ", από εκείνους που καίγονται στις πυρκαγιές, μέχρι εκείνους που πνίγονται μέσα σε μια σταγόνα βροχής. Και παρακολουθούμε την τριτοκοσμική σκηνή: 'Εβρεξε
στην Ελλάδα και πνιγήκανε. Αυτή είναι η βασική έγκληση, κύριε Υπουργέ. Δεν χρωστάω καμία απόδειξη.
Φέρνει κοντέινερς, τάνκερς αποδείξεων η ζωή. Με τον τόνο και με την
ένταση που προσδίδω, τι θέλω να κάνω; Μπας και ξυπνήσετε, να σας αφυπνίσω.
Θα σας πω και το τελευταίο σ' αυτήν την εισαγωγή. Είναι πολύ κακό
πράγμα η αυταρέσκεια -δεν το πάω στην αλαζονεία- διότι αμβλύνει τα αντανακλαστικά μιας διοικητικής οντότητας, όπως είναι η Κυβέρνηση. 'Οταν είναι όλα καλά και όλα ωραία και δεν υπάρχει η επαγρύπνηση -να ξυπνάς δηλαδή στον ύπνο σου για το τι γίνεται- και μάλιστα όταν το έχεις δεμένο και με το κομματικό κράτος το πράγμα, εκεί είναι υπόθεση φασιστοειδούς εκφάνσεως της εξουσίας. Αυτά ζούμε σήμερα.
'Ερχεται εδώ ο Υφυπουργός και η αρμόδια για την επερώτησή μας κυρία Υπουργός και εμφανίζει μία κυβερνητική δραστηριότητα αξιοπρόσεκτη. Ξέρετε τι κάνει; Επικοινωνιακή πολιτική και σόου. Και τίμια να ήταν και καθαρά να ήταν τα θεσμικά μέτρα και οι θεσμικές προτάσεις, όταν δεν έχουν εφαρμοσιμότητα στη ζωή;
Φέρτε έναν κώδικα δημοσίων υπαλλήλων, να μπορεί να λειτουργεί. Κάντε την Επιτροπή Κωδικοποίησης, για να εξουδετερώσουμε την πολυνομία, να ξέρει και ο πολίτης, να προσδοθεί δηλαδή αυτό που λέμε, κυρία Πρόεδρε, καθηγήτρια του Δικαίου, "ασφάλεια του δικαίου". Η πολυνομία διαμορφώνει καθεστώς ανασφάλειας δικαίου. Κανείς δεν ξέρει τι ισχύει, κανείς δεν ξέρει τι γίνεται και "ο λύκος στην αναμπουμπούλα χαίρεται". Φτιάξετε, λοιπόν, έναν κώδικα, κάντε μια κωδικοποίηση.
Πριν από δύο μήνες ήλθε ο νόμος και ήταν μέσα η Επιτροπή Κωδικοποίησης, που προήρχετο κατά αναγέννηση από άλλο νόμο, δύο ή τριών ετών πριν, που δεν προχώρησε επίσης. Αυτό είναι βασική αιτίαση.
Και μόνο γιατί δεν φτιάχνετε το νόμο -δηλαδή την κωδικοποίηση, επ'
άπειρον κωδικοποίηση- να λειτουργήσει και να φέρει αποτέλεσμα, θα αρκούσε μια επερώτηση που θα σας έλεγε στο τέλος ότι δεν μπορείτε να κάνετε μιας πεντάρας δουλειά, που είναι η κωδικοποίηση -το λέω απλουστευτικά, είναι σοβαρή υπόθεση, για να έχουμε επιστημονική ευθύνη- και δεν μπορείτε να κυβερνήσετε. Παραιτηθείτε. Το λέω ευθέως. Τι να κάνετε; Να λέτε ότι εδώ κυβερνάμε και φτιάχνουμε σχέδια και έχουμε και ωραίες προθέσεις;
Σήμερα, κυρία και κύριοι συνάδελφοι, η επερώτησή μας ευνοήθηκε και από την επικαιρότητα, εδώ που τα λέμε. Ποια είναι η επικαιρότητα; Δύο σημεία: Το ένα είναι η έκθεση Σιδερίδη και το άλλο είναι η σημερινή συνεδρίαση του Εθνικού Συμβουλίου Διοικητικής Μεταρρύθμισης. 
Ευνοείται, λοιπόν, από την επικαιρότητα, διότι η έκθεση Σιδερίδη
ουσιαστικά είναι η εμπράγματη απόδειξη. Καταγγέλλει η Νέα Δημοκρατία, 
καταγγέλλει το Κ.Κ.Ε., καταγγέλλει ο Συνασπισμός, σύμπασα η Αντιπολίτευση ότι εδώ τα πράγματα έχουν ξεχαρβαλωθεί, υπάρχει διαφθορά, αναποτελεσματικότητα, αναξιοκρατία, αδιαφάνεια, μια συμφορά! Μη διαλύετε το κράτος! Καθησυχασμούς, εφησυχασμούς, υπνωτικά η Κυβέρνηση και στο τέλος κάνει και το μεγάλο σόου.
Εμείς θέλουμε το Συμβούλιο και μάλιστα ήμασταν φιλόδοξοι, κάναμε μεγαλύτερες προτάσεις, εγκρίνουμε την πρώτη συνεδρίαση. Σας τα είπαν οι εκλεκτοί συνάδελφοι, ο κ. Λαμπρόπουλος, ο καθηγητής πανεπιστημίου κ. Μακρυδημήτρης και ο κ. Δαβάκης που έλαβε το λόγο από πλευράς Νέας Δημοκρατίας. Το θέλαμε στρατηγικού χαρακτήρα. Το φτιάξανε πολυπρόσωπο, κύριε συνάδελφε, φτιάξανε σκηνικό για σόου. Αυτή είναι η επικαιρότητα που ευνοεί την επερώτησή μας ...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Δεν το έκανε έτσι ο κ. Μακρυδημήτρης.
ΒΥΡΩΝ ΠΟΛΥΔΩΡΑΣ: Μεγένθυνε ο κ. Μακρυδημήτρης -για να συνεννοούμεθατην πρώτη παράγραφο που λέμε "χαιρετίζουμε". 'Εστω και αν το θέλαμε καλύτερο, συμμετέχουμε. Το χαιρετίζουμε, θέλουμε να αποδώσει.
Αλλά σας θυμίζω -σαν να ήμουν εκεί, γιατί είμαστε ένα συντονισμένο κόμμα και συνεννοούμεθα- ότι σας ήλεγξε για το πολυπρόσωπο, σας ήλεγξε για το θεματολόγιο, για το τι είναι η έκφραση, σας ήλεγξε για το ποιος εισηγείται κλπ.
Εμείς, κυρίες και κύριοι συνάδελφοι, ζητούμε από την Κυβέρνηση ό,τι λέει το Σύνταγμα και ζητούμε από την Κυβέρνηση στον τομέα της διοικήσεως, ό,τι απαιτεί μια σύγχρονη δημοκρατική κοινωνία.
Η ΑΔΕΔΥ καταγγέλλει τα υπηρεσιακά συμβούλια.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών Δημόσιας Διοίκησης και
Αποκέντρωσης): Για ποιο λόγο;
ΒΥΡΩΝ ΠΟΛΥΔΩΡΑΣ: Θα σας πω γιατί. Διότι την πλειοψηφία των υπηρεσιακών συμβουλίων τη διορίζει η Κυβέρνηση και σφάζει κόσμο. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Γιατί την πλειοψηφία τη θέλει η ΑΔΕΔΥ.

ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Υπουργέ, διαμαρτυρηθήκατε προηγουμένως, γιατί σας διέκοπταν οι συνάδελφοι. Μην κάνετε το ίδιο τώρα στον ομιλητή.
ΒΥΡΩΝ ΠΟΛΥΔΩΡΑΣ: Δεν είμαι μόνος μου σε αυτό. Θα σας πω ένα παράδειγμα, γιατί έχω ένα σακί περιπτώσεις σφαγιασμού.
Στο Υπουργείο Υγείας έκαναν διευθυντές. Σε μία διεύθυνση και μάλιστα τη βασική διεύθυνση των επισκεπτριών, αν θέλετε, των νοσοκόμων, των φυλάκων αγγέλων, όπως λέει η λογοτεχνία, ήταν τρεις-τέσσερις στη σειρά νεοδημοκράτες. Και προ του κινδύνου να κάνουν διευθυντή νεοδημοκράτη δεν έκαναν καθόλου διευθυντή. Μου λέει, λοιπόν, η παραληφθείσα "βάλε το όνομά μου". 'Ηταν μία ευγενική μορφή, αξία. Τώρα τη φωτογράφισα κιόλας. Μιλάμε συγκεκριμένα.
Χιλιάδες πρόσωπα σφάζονται σήμερα, το 2001, τον 21ο αιώνα, γιατί το
μυστικό στην διοίκηση είναι ποιός διορίζεται, ποιός προσλαμβάνεται, ποιός προάγεται. Σας τα έχω πει πολλές φορές και τα έχετε μάθει απέξω και μειδιάτε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ναι, αλλά δεν συμφωνώ.
ΒΥΡΩΝ ΠΟΛΥΔΩΡΑΣ: Ακόμα ποιος μετατίθεται και πού και ποιός παίρνει
όποιο πριμ υπάρχει με τις υπερωρίες κλπ. Αυτό είναι το μυστικό στη διοίκηση. Είναι όλο νενοθευμένο χρόνια τώρα από το ΠΑΣΟΚ και υπάρχουν ανθρωποθυσίες, άνθρωποι άξιοι στο ψυγείο, ενώ ευνοούμενοι ανάξιοι προάγονται, παίρνουν τις καλές θέσεις και τα πριμ από τις υπερωρίες. Και όταν είναι και έκνομοι καλύπτονται από το ΠΑΣΟΚ. Να η διαφθορά από την έκθεση Σιδερίδη.
Τασσόμεθα αλληλέγγυοι, ως Νέα Δημοκρατία, προς τις χιλιάδες των δημοσίων υπαλλήλων που επιτελούν ευόρκως το καθήκον τους, αντί γλίσχρου μισθού. Το έκνομο, το επίορκο, να παταχθεί. Ποιος; Η Κυβέρνηση είναι υπεύθυνη.
'Ηλθε η κ. Παπανδρέου και μας λέει πριν από το καλοκαίρι ότι έχουμε
επτακόσιες υποθέσεις πειθαρχικού και ποινικού δικαίου, που είναι ανεκδίκαστες. Ωραία. Τις εκδικάσαμε; Λέει να επισπευσθεί. Δεν είναι σόου ρητορικής και επικοινωνιακής πολιτικής για κανέναν Υπουργό το ιερό αντικείμενο της Δημόσιας Διοίκησης και της λειτουργίας του κράτους. Πάρτο το χαμπάρι. Βούλιαξε το τόπος. Οι επιπτώσεις είναι πάνω στον πολίτη και για την αναποτελεσματικότητα και για πολλές ποινές, που υφίσταται στον καθημερινό του βίο. Τον γυρίζουν τον πολίτη τον ταλαίπωρο από τον ένα όροφο στον άλλο, από την μία υπηρεσία στην άλλη.
Γιατί δεν γίνονται οργανισμοί στα Υπουργεία; 'Εφταιξε η Νέα
Δημοκρατία, σας το λέμε και αυτό, αλλά τα τριάμισι χρόνια θα εξισωθούν με τα είκοσι; 'Επρεπε να είχαν συνταχθεί οργανισμοί και στα περισσότερα 
είχαμε σχέδια ή ολοκληρωμένους οργανισμούς το 1993. Ετέθησαν στο ράφι. Πού είναι το καθηκοντολόγιο των δημοσίων υπαλλήλων;
Ακουσα που έδινε εξηγήσεις ο κύριος Υπουργός. Λέει "προχωρούμε και
στην μέτρηση της αποδοτικότητας". Φαίνεται ότι ήταν από τις αιτιάσεις που
είχατε πει εσείς, κύριοι συνάδελφοι, της Νέας Δημοκρατίας και του τομέα διοικήσεως. Είπε, λοιπόν, "θα προχωρήσουμε και στη μέτρηση της αποδοτικότητας".
Δεν υπάρχει μέτρηση της αποδοτικότητας εάν δεν έχεις καθηκοντολόγιο. Θα κάνεις νέα εποχή ευνοιοκρατίας να μοιράζεις λεφτά, όπου θέλεις, με τη μέτρηση της αποδοτικότητας. Προηγείται το καθηκοντολόγιο, προηγείται ο οργανισμός του Υπουργείο. Προηγείται αυτό το που λένε οι Αγγλοσάξωνες job description, ειδικό καθηκοντολόγιο.
'Ερχεται κάθε φορά ή ο κ. Τζανής, ή η κ. Παπανδρέου -κυρίως ο
κ. Τζανής, ο οποίος έχει και ευχάριστους τρόπους- και μου λέει σπουδαίες περιγραφές για σχέδια επί χάρτου και για καλές προθέσεις. Δεν έθιξα ούτε τις καλές σας προθέσεις ούτε τίποτε άλλο. Εγώ μιλάω για ένα συνδυασμό κομματικού κράτος και ανικανότητος. Μπορεί να γράφετε θαυμάσια ποιήματα, μπορείτε να γράφετε και θαυμάσιες μονογραφίες για τη διοίκηση γενικά,
αλλά το κράτος διελύθη. Αν δεν μπορείτε να διοικήσετε, παραιτηθείτε. Πρέπει να συνεννοηθούμε σε κάτι άλλο πολύ σοβαρό. 'Εχουμε την
παραχάραξη κάποιων αρχών. Παραδείγματος χάριν, λέμε το Συμβούλιο της Διοικητικής Μεταρρύθμισης, δεν το δέχεσαι; Το δέχομαι. Είναι καλό, δεν είναι; Καλό. Στη διοικητική επιστήμη, καθώς γνωρίζετε, όταν το υποκατάστατο το χρησιμοποιήσεις σε θέση κυρίου θεσμού ή προτάσεως, βλάπτεται ο κύριος θεσμός, γιατί παθαίνει μια έκπτωση, μια απαξίωση. Αυτό σας το λέω για το ΑΣΕΠ που το έχετε παραγκωνίσει. Το έχετε όχι μόνο παραγκωνισμένο -εγώ μίλησα και ξέρω τι σας λέω αυτήν τη στιγμή- αλλά και υποβαθμισμένο και σε μια γραφειοκρατική διαδικασία διεκπεραίωσης διαγωνισμών.
Κοιτάξτε την πρότασή μας για το ΑΣΕΠ στο Σύνταγμα. Θεσμικού χαρακτήρα, στρατηγικού χαρακτήρα. Δεν σας κρύβω ότι από την ιστορία του Διοικητικού Δικαίου έχουμε στο πίσω της σκέψεώς μας, όπως και εσείς, το ΑΣΔΥ. Πρόσληψη, έλεγχο της καταστάσεως για το ποιους χρειάζεται, ποιες είναι οι ανάγκες του δημόσιου τομέα, πρόσληψη αξιοκρατική και στη συνέχεια εξέλιξη του υπαλλήλου αξιοκρατική πάλι. Και το ίδιο να εκτελεί και τα καθήκοντα του πειθαρχικού ελεγκτού των παραπόνων για την παράλειψη, αυτό που λέμε στο Διοικητικό Δίκαιο κάτι σαν μορφή αιτήσεως θεραπείας πριν από τη διοικητική δικαιοσύνη.
Τι είναι σήμερα το ΑΣΕΠ; 'Ερχεται και διατυπώνει τριάντα τρεις
χιλιάδες διορισμούς; Ποιον κοροϊδεύετε εδώ πέρα; Τι είναι αυτό το πράγμα, τι είναι αυτό το παιχνίδι; Τριάντα τρεις χιλιάδες διορισμούς εξαγγέλλει η κ. Παπανδρέου. Ταλανίζει την ελληνική κοινωνία. Κάνει εμπόριο ελπίδας, ότι εδώ είμαι εγώ για την απασχόλησή σου. Πριν από τις εκλογές στα γραφεία εργασίας υπήρχαν ουρές με το υπονοούμενο "έλα για τρεις μήνες, αλλά καϋμένε θα το τακτοποιήσουμε το θέμα επ'άπειρον".
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ποιο είναι το πρόβλημα;
ΒΥΡΩΝ ΠΟΛΥΔΩΡΑΣ: Ποιο είναι το πρόβλημα; 'Οτι μετά τις εκλογές, που ήθελαν να συνεχίσουν την εργασία, τους έλεγαν φύγετε και δεν σας ξέρουμε. 
Λέω, λοιπόν, μην παίζετε με το εμπόριο ελπίδος.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Πού είναι το εμπόριο;
ΒΥΡΩΝ ΠΟΛΥΔΩΡΑΣ: Το εμπόριο είναι οι τριάντα τρείς χιλιάδες. Από πού βρέθηκε;
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Προγραμματισμό προσλήψεων κάνει η Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ.
ΒΥΡΩΝ ΠΟΛΥΔΩΡΑΣ: Ποιο προγραμματισμό προσλήψεων; Δεν ξέρετε ούτε πόσους έχετε ούτε πόσες ανάγκες υπάρχουν ούτε πόσους θα λάβετε. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Δεν σας καταλαβαίνω. Η τριμερής επιτροπή ενέκρινε τριάντα τρεις χιλιάδες προσλήψεις.
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, δέχεσθε διακοπές; ΒΥΡΩΝ ΠΟΛΥΔΩΡΑΣ: 'Οχι, όχι.
ΠΡΟΕΔΡΕΥΩΝ (Κωνσταντίνος Γείτονας): Αφού δεν δέχεται ο κ. Πολύδωρας διακοπές, μη διακόπτετε κύριε Υπουργέ. Περιμένετε, έχετε δικαίωμα να πάρετε πάλι το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτή η έκρηξή μου, κύριε Πρόεδρε, οφείλεται στο γεγονός ότι εδώ παρουσιάζεται ότι κοροϊδεύουμε τον κόσμο. Η τριμερής επιτροπή ενέκρινε τριάντα τρεις χιλιάδες προσλήψεις.
ΒΥΡΩΝ ΠΟΛΥΔΩΡΑΣ: Γιατί τριάντα τρεις και όχι εκατόν τριάντα τρεις; ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Αυτό είναι το πρόβλημά σας;
ΒΥΡΩΝ ΠΟΛΥΔΩΡΑΣ: Βεβαίως. Αν δεν είναι για εσάς, είναι ακόμη
χειρότερο πρόβλημα για μια Κυβέρνηση.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπήρχαν προτάσεις για εξήντα δύο χιλιάδες αιτήσεις και εγκρίθηκαν οι τριάντα τρεις χιλιάδες.
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, με συγχωρείτε... ΒΥΡΩΝ ΠΟΛΥΔΩΡΑΣ: Κύριε Πρόεδρε, σας παρακαλώ, παρακολουθείστε με
εσείς να δείτε τι λέω και τι ζητώ.
ΠΡΟΕΔΡΕΥΩΝ (Κωνσταντίνος Γείτονας): 'Ολοι σας παρακολουθούν με
προσοχή, κύριε Πολύδωρα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Και εγώ σας παρακολουθώ με προσοχή και σεβασμό.
ΒΥΡΩΝ ΠΟΛΥΔΩΡΑΣ: Tι ζητώ; 'Εχω ακούσει από την Κυβέρνηση για μια
σχέση, δύο απολύονται, πέντε απολύονται, ένας προσλαμβάνεται. Ισχύει αυτή η δήλωση; 'Εχω ακούσει ότι υπάρχει δέσμευση προς την Ευρώπη να μειώσουμε τον αριθμό των δημοσίων υπαλλήλων. Ισχύει αυτή η δέσμευση; 'Εχω ακόμα απορία και δεν έχω λάβει απάντηση σε ερωτήσεις πόσοι υπηρετούν σε κάθε Υπουργείο, πόσοι υπηρετούν σε κάθε υπηρεσία, πόσοι υπηρετούν συνολικά. Δεν έχω λάβει απάντηση ούτε ξέρετε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κάντε ερώτηση να σας απαντήσουμε.
ΒΥΡΩΝ ΠΟΛΥΔΩΡΑΣ: Τρίτον, έχει ολοκληρωθεί ο κύκλος των μετατάξεων; Αν έχει δηλαδή στο συνολικό όγκο των δημοσίων υπαλλήλων "Χ" αριθμό, μήπως αυτός υπερκαλύπτει τις ανάγκες;
Τέλος, επί του αριθμού των τριάντα τριών χιλιάδων, που η τριμερής επιτροπή -σαν να μου είπατε τώρα το υπερσυμβούλιο των αρεοπαγιτών ενέκρινε- εδέχθη αιτήματα εβδομήντα χιλιάδων περίπου και έκοψε και κάνει λέει τριάντα τριών χιλιάδων και δεν ξέρω πού θα πάμε και πώς θα πάμε. Και επί των τριάντα τριών χιλιάδων, κύριοι συνάδελφοι, το ΑΣΕΠ δεν έχει ιδέα που θα έπρεπε λειτουργικά να μετάσχει στην υπόθεση της επεξεργασίας των αιτημάτων.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα ήθελα λίγο την ανοχή σας, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): 'Ολα έχουν ένα τέλος στη ζωή και ο χρόνος σας έχει ένα τέλος. Ολοκληρώστε. Επειδή έγιναν διακοπές, ολοκληρώστε σε ένα λεπτό.
ΒΥΡΩΝ ΠΟΛΥΔΩΡΑΣ: Ολοκληρώνω σημειώνοντας ότι εδώ είναι τραγέλαφος.
Είπα τόσα και τόσα και για τα υπηρεσιακά συμβούλια -είναι ανοιχτή η Κυβέρνηση, πλειοψηφία από την Κυβέρνηση, σφάζει κόσμο- και για το ΑΣΕΠ και για τους οργανισμούς, που δεν υπάρχουν και για την κωδικοποίηση των νόμων. Γιατί όλα αυτά; Διότι είστε ανίκανοι. Αν είστε ανίκανοι παραιτηθείτε. Εάν δεν μπορείτε να κυβερνήσετε παραιτηθείτε ή αυτοαποπεμφθείτε, όπως απομπέπει ο κ. Σημίτης τον κ. Πάγκαλο. Εμείς εδώ ως πολίτες και κοινωνία δεν είμαστε για να παρακολουθούμε τους καυγάδες ούτε και τα επικοινωνιακά σόου.
ΠΡΟΕΔΡΕΥΩΝ (Κωνσταντίνος Γείτονας): Είναι αυτό θέμα της επερώτησης,
κύριε Πολύδωρα;
ΒΥΡΩΝ ΠΟΛΥΔΩΡΑΣ: Συναφές. Τελεί σε συνάφεια, άμεση συνάφεια.
Εμείς θέλουμε να σεβαστούμε την Κυβέρνηση. Ας σεβαστεί και η ίδια τον εαυτό της. Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, διακόψατε
επανειλημμένα τον κ. Πολύδωρα. Θέλετε να δώσετε μία απάντηση;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Εάν μου το επιτρέπουν οι συνάδελφοι.
ΠΡΟΕΔΡΕΥΩΝ (Κωνσταντίνος Γείτονας): 'Οχι, δεν χρειάζεσθε έγκριση μπορείτε να πάρετε το λόγο, αν θεωρείται σκόπιμο, μιας και προηγουμένως διακόπτατε, για να τοποθετηθείτε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Για τρία λεπτά, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ορίστε, έχετε το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέμα πρώτον, κύριε Πολύδωρα, το θέμα των τριάντα τριών χιλιάδων προσλήψεων. Ειλικρινά από ένα βαθύ γνώστη των θεσμών και των νόμων, που η Βουλή ψηφίζει, θα περίμενα -και ομολογώ δεν περίμενα την άγνοια- να γνωρίζει ότι ο Κώδικας Δημοσίων Υπαλλήλων, προϊόν πενταετούς επεξεργασίας από ειδική νομοπαρασκευαστική επιτροπή προβλέπει ότι ο συντονισμός των προσλήψεων, ανήκει στο Υπουργείο Εσωτερικών.
ΒΥΡΩΝ ΠΟΛΥΔΩΡΑΣ: Αυτό ήταν η αιτίασή μου;
ΠΡΟΕΔΡΕΥΩΝ (Κωνσταντίνος Γείτονας): Αλλάξατε ρόλους τώρα με τον κύριο Υπουργό, κύριε Πολύδωρα. Διακόπτετε εσείς.
ΒΥΡΩΝ ΠΟΛΥΔΩΡΑΣ: Να κάνει μονόλογο. Δεν είναι απάντηση σε μένα. ΠΡΟΕΔΡΕΥΩΝ (Κωνσταντίνος Γείτονας): Με όλη την εκτίμηση και προς τον
κύριο Υπουργό και προς εσάς, κύριε Πολύδωρα, και προς όλους σας, θα αναγκαστώ να εφαρμόσω αυστηρά τον Κανονισμό και να πω να μη γράφεται
καμία διακοπή.
Συνεχίστε κύριε Υπουργέ.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είχα την τύχη να παρακολουθήσω τον κ. Πολύδωρα στα έδρανα της δικηγορίας, αλλά υποθέτω ότι θα έδρεπε δάφνες εκεί, γιατί πραγματικά τα δικανικά του επιχειρήματα και η ικανότητά του να μετατοπίζει το κέντρο βάρους της συζήτησης ανάλογα με τη δυναμική ή την αδυναμία των επιχειρημάτων του, είναι εκπληκτικά.
ΠΡΟΕΔΡΕΥΩΝ (Κωνσταντίνος Γείτονας): Εδώ δεν είναι δικαστήριο, κύριε
Υπουργέ, είναι Βουλή...
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Eίναι ιδιαίτερα φίλος μου και έχω δικαίωμα να μιλώ έτσι. 
Λέω όμως, όταν ο Κώδικας Δημοσίων Υπαλλήλων επιβάλλει αυτή την
υποχρέωση στο Υπουργείο Εσωτερικών, θα απεμπολήσει την υποχρέωσή του, το Υπουργείο Εσωτερικών σε σχέση με το συντονιστικό του ρόλο για τους διορισμούς;
Δεύτερον, η τριμελής εξ Υπουργών επιτροπή δεν είναι κάτι καινούριο, που το χαρακτηρίσατε οιονεί αρεοπαγιτικό όργανο. Είναι ένα όργανο, το οποίο αποφασίζει για τους διορισμούς που θα γίνουν στο δημόσιο. Αυτό, λοιπόν, αφού γίνεται η εισήγηση στο Υπουργείο Εσωτερικών, εγκρίνει τις προσλήψεις που θα γίνουν.
Τρίτο στοιχείο, το οποίο δείχνει και τη φετινή διαφορετικότητα. Για πρώτη φορά έχουμε στην ώρα μας εγκεκριμένες τις προσλήψεις με ενισχυμένο τον αριθμό του επιστημονικού προσωπικού, με ενισχυμένο τον αριθμό εξειδικευμένου προσωπικού, για να μπει στο Δημόσιο και να έχουμε ένα σύγχρονο δυναμικό. Και οι διαγωνισμοί αυτοί θα εξελιχθούν -μην έχετε αυτήν την ανησυχία- όπως ο ν. 2190/94 ορίζει, με κυρίαρχο το ρόλο του ΑΣΕΠ.
Αν υπάρχουν μέλη του ΑΣΕΠ που στις κατ' ιδίαν συνομιλίες ή επαφές μαζί σας σας, εξομολογούνται ότι ήθελαν ένα διαφορετικό ρόλο για τον εαυτό τους, εμείς έχουμε σαφώς καθορισμένα τα όρια των αρμοδιοτήτων του ΑΣΕΠ και τα σεβόμαστε απολύτως ως ανεξάρτητης διοικητικής αρχής, που πάντως δεν έχει το συντονισμό των προσλήψεων.
Ο κ. Πολύδωρας ανέφερε συγκεκριμένα παραδείγματα και ρώτησε αν θα έχουμε μείωση του αριθμού των δημοσίων υπαλλήλων και αν ισχύει το ένα προς πέντε. Το ένα προς πέντε ήταν υποχρέωση της Κυβέρνησης μέχρι 31.12.1999. Παρ' όλα αυτά, ο έλεγχος των προσλήψεων συνεχίζεται. Ο 
περιορισμένος αριθμός προσλήψεων στο δημόσιο θα εξακολουθήσει να υπάρχει. Ο στόχος μας είναι η ποιοτική και όχι η ποσοτική Δημόσια Διοίκηση. Και αυτό με όλους τους τρόπους και σε όλους τους τόνους το κάνουμε γνωστό
προς όλες τις κατευθύνσεις. Ελπίζω κάποια στιγμή και η Αντιπολίτευση να σεβαστεί την ειλικρίνεια των προθέσεών μας, καθώς και τη βασιμότητα και τη σοβαρότητα των πρωτοβουλιών μας. Μέχρι τότε περιμένουμε προτάσεις. 
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του
ΠΑΣΟΚ κ. Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κάθε φορά που κουβεντιάζεται ένα θέμα, που αφορά τη Δημόσια Διοίκηση, νομίζω ότι είναι μια διαδικασία που δοκιμάζει ή επιβεβαιώνει ή αποκαλύπτει ποια είναι η στάση των κομμάτων και εν προκειμένω του επερωτώντος κόμματος σε σχέση με το τι πιστεύει για το κράτος, για την πολιτεία, για τη Δημόσια Διοίκηση.
Πιστεύω ότι η Νέα Δημοκρατία στο κλείσιμο της σημερινής διαδικασίας διά του Κοινοβουλευτικού της Εκπροσώπου υποδήλωσε πλήρως πώς βλέπει τη διαδικασία και της αξιοποίησης ακόμα μιας επερώτησης σε σχέση με τη Δημόσια Διοίκηση.
Ο κ. Πολύδωρας στο κλείσιμό του ουσιαστικά -χωρίς να το καταλάβει
ενδεχόμενα όμως εκμυστηρεύτηκε τα βαθύτερα πολιτικά του πιστεύω- κατέληξε στο πολιτικό συμπέρασμα "είσθε ανίκανοι, παραιτηθείτε".
Αυτό, αγαπητέ κύριε Πολύδωρα, είναι μια βαθύτατη επιβεβαίωση της διαχρονικής εξάρτησης του κόμματός σας με τη Δημόσια Διοίκηση σε μια λογική απόλυτα αλαζονική, που πιστεύετε ότι μπορεί ακόμη να χρησιμοποιείτε και μια επερώτηση, που αφορά το θέμα της αναβάθμισης της Δημόσιας Διοίκησης, για να πείτε "ανίκανοι, παραιτηθείτε κλπ.".
Πιστεύω, κύριοι συνάδελφοι, ότι το θέμα είναι βαθύτατα πολιτικό, που όλοι ενεχόμεθα σε αυτό. Νομίζω ότι υπήρξε μια περίοδος από την ώρα που συγκροτήθηκε το ελληνικό κράτος και ας πάρουμε τη μεταπολεμική, τουλάχιστον, περίοδο, όπου στις ελληνικές κυβερνήσεις υπήρχε μία περίοδος
απόλυτης ταύτισης του κράτους με το πολιτικό κόμμα που κυβερνούσε. 'Ηταν αυτονόητο αυτό. Υπήρχαν δηλαδή περίοδοι ταύτισης του κράτους με το κόμμα και μάλιστα ταύτιση του κράτους απέναντι σε κόμματα. Και απέναντι σε ιδεολογίες.
Είσαστε εκφραστές αυτής της περιόδου...
ΒΥΡΩΝ ΠΟΛΥΔΩΡΑΣ: Δεν είναι σωστό αυτό που λέτε...
ΡΟΒΕΡΤΟΣ ΣΠΥΡΟΠΟΥΛΟΣ: Το ξέρω εγώ που ο πατέρας μου ήταν εξορία.
Εσείς δεν το ξέρετε. Το ξέρω εγώ που μεγάλωσα σε ένα περιβάλλον που ήξερα τι θα πει κράτος αυταρχικό.
ΒΥΡΩΝ ΠΟΛΥΔΩΡΑΣ: Τι είσαστε; Κεντρώος;
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, απαγορεύεται η
χρήση προσωπικών δεδομένων! Παρακαλώ! Πάει η εποχή...
ΒΥΡΩΝ ΠΟΛΥΔΩΡΑΣ: Από το 1950 μέχρι το 1967 κυβερνούσε το Κέντρο. ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Σπυρόπουλε. ΡΟΒΕΡΤΟΣ ΣΠΥΡΟΠΟΥΛΟΣ: Υπήρξε μία περίοδος...
ΒΥΡΩΝ ΠΟΛΥΔΩΡΑΣ: Από το 1950...
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, είναι καλό να είναι ζωηρή η συζήτηση στην Αίθουσα, αλλά να μη γίνεται ούτε "άναρχα" ούτε "ανυπότακτα". Παρακαλώ!
ΒΥΡΩΝ ΠΟΛΥΔΩΡΑΣ: Να μην πω από το 1947.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Σπυρόπουλε.
Παρακαλώ να μη γράφεται καμία διακοπή από εδώ και πέρα.
(Θόρυβος στην Αίθουσα, κωδονοκρουσίες)
ΡΟΒΕΡΤΟΣ ΣΠΥΡΟΠΟΥΛΟΣ: Υπήρξε, λοιπόν, μια περίοδος απόλυτης ταύτισης του κράτους με το κυβερνών κόμμα. Και βέβαια σε αυτήν την περίοδο ελεγχόμεθα και μεις. Ελεγχόμεθα και εμείς, ως ΠΑΣΟΚ, που πιστέψαμε σε περιόδους της άσκησης του κυβερνητικού μας έργου ότι η Δημόσια Διοίκηση μας ανήκει. 'Εχουμε και μεις δείγματα αλαζονείας στη Δημόσια Διοίκηση. Αν περιμένατε, κύριε Πολύδωρα, θα ακούγατε την άποψή μου ολοκληρωμένα. Βέβαια μπαίνουμε σε μια περίοδο και αναζητούμε -κι εγώ πιστεύω ότι το αναζητούμε όλοι- μία περίοδο που η Δημόσια Διοίκηση θα ταυτιστεί με τα διαχρονικά συμφέροντα της πολιτείας. Θα ανεξαρτητοποιηθεί απέναντι στις κομματικές σκοπιμότητες και στις κυβερνητικές σκοπιμότητες. Μάλιστα σε 
αυτήν την περίοδο δεν αναζητούμε μόνο αυτό, αναζητούμε και κάτι παραπάνω. Αναζητούμε ένα κράτος, μια Δημόσια Διοίκηση, που θα είναι σε θέση να
προσαρμόσει τη λειτουργία του απέναντι σε συνθήκες διεθνοποιημένων και υπερθενικών υποχρεώσεων. Είναι κάτι πολύ πιο σημαντικό. Λοιπόν, νομίζω ότι το καλύτερο που έχουμε να κάνουμε, κυρίες και κύριοι συνάδελφοι, είναι να αποτιμήσουμε τις διαχρονκές μας ευθύνες, να μην τις κάνουμε σημαία και να επιχειρήσουμε να προσαρμόσουμε και τον κοινοβουλευτικό μας έλεγχο και τις πολιτικές μας προτάσεις σε μια πραγματικότητα που είναι μπροστά μας και είναι μια πραγματικότητα, που απαιτείται από το ελληνικό πολιτικό σύστημα. Είναι απαιτητή.
Πιστεύω, λοιπόν, ότι η Δημόσια Διοίκηση, το πολιτικό σύστημα, η αναβάθμιση της λειτουργίας των κομμάτων είναι ένα τρίγωνο που εκ των πραγμάτων βαίνει. Σε αυτήν την Αίθουσα διαχρονικά ευρέθησαν και σήμερα ευρίσκονται, έστω και με τη ιδιότητα του επερωτώντος ή τους επερωτώμενου, πρόσωπα τα οποία έχουν ευθύνη για τη λειτουργία της Δημόσιας Διοίκησης. Εκεί ανατρέχουν και οι δικές μας ευθύνες, οι προσωπικές ευθύνες, ευθύνες ανασφάλειας, ευθύνες μικροπολιτικής παρέμβασης, ευθύνες προσωπικής παρέμβασης πάνω σε μια Δημόσια Διοίκηση που ενδεχόμενα στελέχη της ή πρόσωπα είναι δέσμιοι των δικών μας επιλογών που έξω από αυτήν την Αίθουσα, έξω απο τις μεγαλοστομίες είναι πολύ πιο καθημερινές, πολύ πιο ανασφαλείς από τα μεγαλόστομα λόγια, που λέμε ενδεχόμενα από εδώ ή από εκεί.
Ας μετριάσουμε, λοιπόν, τους τόνους αν θέλουμε να συμβάλουμε στην κατεύθυνση, η οποία εκ των πραγμάτων είναι απαιτητή με κατεύθυνση που λέει μια Δημόσια Διοίκηση με όρους ανεξαρτησίας απέναντι στα πολιτικά κόμματα. Δεν μπορεί να εναλλάσσονται οι κυβερνήσεις και να εναλλάσσεται ο αυταρχισμός της κρατικής εξουσίας διά των κυβερνήσεων στους δημοσίους υπαλλήλους. Αυτό γίνονταν ως πριν λίγα χρόνια σε ένα βαθμό. Μπορεί να γίνεται ενδεχόμενα σε εκφράσεις, που δεν μπορεί να ελέγξει το Υπουργείο και σήμερα. Δεν μπορείτε να παραγνωρίσετε τη βασική τομή που έχει κάνει η Κυβέρνηση του ΠΑΣΟΚ, η σημερινή Κυβέρνηση σε σχέση με την ανατροπή του ομφάλιου λώρου που δημιουργούσε αυτά τα προβλήματα. Είναι η διαδικασία της εισόδου ή της πρόσληψης των δημοσίων υπαλλήλων.
Και πραγματικά απορώ και εξίσταμαι πώς ένα κόμμα που επερωτά την
Kυβέρνηση και μέσα από τη διαδικασία αυτή εκφράζει τις αγωνίες της ουσιαστικά να συσκοτίζει αυτήν την πραγματικότητα, να επιχειρεί να τη μειώσει ως πολιτική επιλογή όλων μας απέναντι στο κοινωνικό σύνολο και να τη φθείρει. Αυτό κάνατε εδώ και αρκετό καιρό. Κατ'ιδίαν όταν έρχονται στο γραφείο σας κάποιοι τους λέτε: "Δεν μπορούμε να κάνουμε τίποτα. Το ΑΣΕΠ καθορίζει τα πράγματα". Εδώ άλλοτε συμφωνείτε κι άλλοτε διαφωνείτε, σε επιμέρους διαδικασίες είσθε υπέρμαχοι προς τα έξω.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Δεν το αποδέχονται...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, αφήστε τον κ.
Σπυρόπουλο να ολοκληρώσει.
ΡΟΒΕΡΤΟΣ ΣΠΥΡΟΠΟΥΛΟΣ: Θεωρώ, λοιπόν, ότι έχουμε πολλές ευθύνες εντός αυτής της Αιθούσης για το τι πρέπει να πράξουμε σε σχέση με την αναβάθμιση της Δημόσιας Διοίκησης.
Θέλω να κλείσω στο δίλεπτο. Πιστεύω ότι το κρίσιμο ζήτημα για τη
Δημόσια Διοίκηση είναι να βρεθεί μια χρυσή τομή όπου στην πορεία -μιλάμε για μια πορεία αναβάθμισης της Δημόσιας Διοίκησης- πρέπει να συμπέσουν αρκετές προσδοκίες: Πρέπει να συμπέσουν και οι προσδοκίες των δημοσίων υπαλλήλων να αναδειχθούν ως αυτόνομοι δημιουργικοί πολίτες -δεν είναι ούτε και σήμερα ακόμα- οι προσδοκίες των χρηστών του ελληνικού λαού, που θέλουν μια Δημόσια Διοίκηση απεξαρτημένη από κάθε παρέμβαση, οι προσδοκίες των κέντρων άσκησης οικονομικής, πολιτικής και κοινωνικής εξουσίας, που θέλουν μια αποτελεσματική Δημόσια Διοίκηση και βέβαια οι προσδοκίες ακόμη και υπερεθνικών κέντρων άσκησης εξουσίας, που θέλουν μια διοίκηση που ευκόλως να συνενούνται μαζί της και να υλοποιούν μια σειρά αποφάσεις, που είναι πολύ πιο δύσκολες από τις ως τώρα αποφάσεις ή από τις ως τώρα λειτουργίες της Δημόσιας Διοίκησης.
Το έργο που έχουμε να κάνουμε όλοι, όχι μόνο η Κυβέρνηση για την αναβάθμιση της Δημόσιας Διοίκησης, είναι τεράστιο. Δεν ανατρέχει σε μια τετραετία, ανατρέχει κυρίως στην ανατροπή της αντίληψής μας για το πώς διαχρονικά όλοι χειριστήκαμε τη Δημόσια Διοίκηση. Και εν πάση περιπτώσει, η Κυβέρνηση έχει σαφή δείγματα γραφής ότι έχει ανατρέψει ή επιχειρεί να ανατρέψει ή μάχεται με τον εαυτό της για να ανατρέψει και να οικοδομήσει μια διαφορετική πορεία που με το πέρασμα του χρόνου θα οικοδομήσει τους όρους και τις προϋποθέσεις για να υπάρξει μια Δημόσια Διοίκηση αντάξια των απαιτήσεων και του λαού και του έθνους και της οικονομίας και της κοινωνίας.
Μην πυροβολείτε τόσο εύκολα αυτήν την προσπάθεια ή επιχειρήστε εν
πάση περιπτώσει να μην μεταπρατείτε πολιτικά πάνω σ'αυτήν. Να την
κρίνετε ή να την κατακρίνετε, να προτείνετε όμως και να μην πυροβολείτε ανέξοδα αυτήν την προσπάθεια. Γιατί αυτό κάνατε στην ουσία και σήμερα με την επερώτησή σας. Ουσιαστικά υπήρχαν στους επερωτώντες περιεχόμενα των απόψεών τους που βοηθούσαν σε θετική κατεύθυνση και εκφράστηκαν και υπήρχαν βέβαια και μηδενιστικές απόψεις που συσκότισαν αυτές τις αισιόδοξες απόψεις που υπάρχουν στο χώρο σας. Τώρα ποιες θα επικρατήσουν δεν ξέρω.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριοι Βουλευτές, όταν έρχονται θέματα τόσο σοβαρά, όπως είναι το θέμα της Δημόσιας Διοίκησης, και άλλα εξίσου σοβαρά που συζητάμε στο Κοινοβούλιο βλέπουμε δυστυχώς να γίνεται μια αντιπαράθεση ανάμεσα στη Νέα Δημοκρατία και στο ΠΑΣΟΚ όχι επί της ουσίας των προβλημάτων, αλλά για διαπιστώσεις που υπάρχουν στο συγκεκριμένο θέμα, στις διαπιστώσεις που λέει και που αναπτύξατε κι εσείς, κύριε Πολύδωρα, και οι άλλοι εισηγητές της πρώτης παραγράφου της επερώτησης.
'Ολοι συμφωνούμε και η Κυβέρνηση το ομολόγησε ότι υπάρχουν προβλήματα. Για τα μέτρα όμως τα οποία έχει πάρει η Κυβέρνηση και που βρίσκονται σε αντιλαϊκή κατεύθυνση και μέσα στα πλαίσια των κατευθύνσεων της Ευρωπαϊκής 'Ενωσης, της νεοφιλελεύθερης πολιτικής της νέας τάξης πραγμάτων δεν μας είπατε τίποτα.
Υπάρχει ένας δημοσιοϋπαλληλικός κώδικας ο οποίος αναπαράγει εμφυλιοπολεμικές καταστάσεις και μέτρα. Γι' αυτά δεν είπατε κουβέντα. 
Υπάρχει το σχέδιο - πολιτεία το οποίο εγκρίνεται. Και μέσα από την
εισήγησή σας βγαίνει ότι εσείς ανησυχείτε εάν θα υλοποιηθεί. Τι προβλέπει
όμως η πολιτεία;
ΒΥΡΩΝ ΠΟΛΥΔΩΡΑΣ: 'Οχι, για την ασυνέπειά της το επισημαίνουμε.
ΝΙΚΟΛΑΟΣ ΓΚΑΤΖΗΣ: Ναι, αλλά επί της ουσίας θέλω να πω ότι σε αυτά τα μέτρα που παίρνει η Κυβέρνηση και στο νομοθετικό έως τώρα πλαίσιο... 
ΒΥΡΩΝ ΠΟΛΥΔΩΡΑΣ: 'Οχι ότι το δεχόμαστε ως πλήρες. Μερικώς.
ΝΙΚΟΛΑΟΣ ΓΚΑΤΖΗΣ: Ρητορική είναι η ερώτηση σε εσάς. Απευθύνομαι
γενικά στην πολιτική της Νέας Δημοκρατίας.
...και στο θεσμικό πλαίσιο και στα μέτρα που πρόκειται να λάβει η
Κυβέρνηση και τα οποία έχει δημοσιοποιήσει μέσω του προγράμματος πολιτεία, επί της ουσίας δεν έχετε καμία διαφορά. Εκεί είναι το πρόβλημα που πρέπει να δει κανείς πώς θα αντιμετωπιστεί. Διότι, κοιτάξτε, ευθύνη για τη Δημόσια Διοίκηση και για τις διαπιστώσεις που γίνονται στην πρώτη παράγραφο της επερώτησης, έχουν οι μέχρι τώρα κυβερνήσεις, χωρίς να πούμε ότι δεν εξαιρείται από αυτό και η Νέα Δημοκρατία. Την κύρια ευθύνη βέβαια την έχει το ΠΑ.ΣΟ.Κ. το οποίο κυβερνά όλα αυτά τα χρόνια και δεν άλλαξε, διότι, κύριοι της Νέας Δημοκρατίας, ακολουθεί ακριβώς την ίδια πολιτική. 
Και εδώ μπορεί να έκανε τη σύγκριση ο φίλος μου και κατά τα άλλα
αγαπητός και αξιόλογος Υφυπουργός κ. Τζανής -που φυσικά όλα αυτά που συμβαίνουν δεν είναι προσωπική του ευθύνη- ότι πάει σήμερα η Νέα Δημοκρατία να μιμηθεί το Κ.Κ.Ε. Είναι πολύ άστοχη η σύγκριση και ο παραλληλισμός, γιατί μπορεί σε ορισμένες περιπτώσεις να γίνεται πράγματι αντιπολίτευση σήμερα από τη Νέα Δημοκρατία στην Κυβέρνηση σε ορισμένα θέματα από αριστερότερη σκοπιά, αυτό όμως γίνεται περισσότερο -όποτε και όταν γίνεται- για λόγους δημαγωγικούς και όχι επί της ουσίας, όπως γίνεται και σήμερα. Επί της ουσίας δεν σταθήκαμε.
Με τις επιχειρούμενες αναδιαρθρώσεις, κύριοι της Νέας Δημοκρατίας,
που εσείς με την επερώτησή σας θέτετε, είναι σαν να επιχειρούμε να ανοίξουμε πόρτες διάπλατα ανοικτές, που έχει μέχρι σήμερα η Κυβέρνηση. Τι ζητάτε; Ζητάτε επιτάχυνση αυτών των μέτρων με την επερώτησή σας. 'Οχι αμφισβήτηση, όχι επί της ουσίας, όχι την αντιλαϊκότητά της, όχι τη συνέχεια αυτής ακριβώς της πολιτικής δέσμευσης των δημοσίων υπαλλήλων κάτω από ανήκουστες, θα έλεγα, συνθήκες ελέγχου και εκφοβισμού, αλλά στέκεστε στο αν θα είναι αποτελεσματικά ή όχι στην κατεύθυνση, όμως, αυτή της αντιλαϊκής πολιτικής.
ΒΥΡΩΝ ΠΟΛΥΔΩΡΑΣ: Μιλάμε για αξιοκρατία, μιλάμε για δικαιοσύνη. ΝΙΚΟΛΑΟΣ ΓΚΑΤΖΗΣ: Ναι, αυτά να τα δείτε μέσα από τον Υπαλληλικό
Κώδικα πώς εφαρμόζονται, αν υπάρχει αξιοκρατία, αν υπάρχει δικαιοσύνη, χρηστή διοίκηση, αν υπάρχει τελικά ο κομματικός μηχανισμός. 'Ολα αυτά τα έχουμε επισημάνει. Δεν είπατε, όμως, λέξη για το Δημοσιοϋπαλληλικό Κώδικα, δεν είπατε λέξη για τα μέτρα που προβλέπει η πολιτεία. Και θα αναφερθώ αν θέλετε συγκεκριμένα.
Εμείς εκτιμούμε ότι έχουν παρθεί μέτρα. Δεν είναι όπως λέτε ότι η Κυβέρνηση τα αντιμετωπίζει περιστασιακά χωρίς στόχους, σχεδιασμούς και μέτρα. Και στόχους έχει και σχεδιασμούς και μέτρα. 'Ολα αυτά, όμως, βρίσκονται μέσα στο πλαίσιο της γενικότερης αναδιάρθρωσης της αντιλαϊκής κυβερνητικής πολιτικής όπως επιβάλλεται από την Ευρωπαϊκή 'Ενωση, όπως επιβάλλεται από την πλουτοκρατία με λίγα λόγια και τη νέα τάξη.
Επίσης, θα πρέπει να δούμε ότι στο στόχαστρο βρίσκονται εκτός των άλλων και τα δικαιώματα και οι κατακτήσεις των εργαζομένων στο δημόσιο τομέα. Αντίθετα απ' ό,τι προπαγανδίζει η Κυβέρνηση, που λέει ότι θα πλήξει όλη αυτήν την κατάσταση και το χαμηλό επίπεδο των παρεχομένων υπηρεσιών, εμείς πιστεύουμε ότι θα χειροτερέψει η κατάσταση των παρεχομένων υπηρεσιών, αυτών που υπάρχουν μέχρι σήμερα και ότι θα χειροτερέψει τραγικά το ποιος θα πληρώσει το μάρμαρο σε αυτήν την περίπτωση. Και θα το πληρώσει ο ελληνικός λαός με ακριβότερες υπηρεσίες και πολύ περισσότερο θα το πληρώσουν τα λαϊκά στρώματα, οι πελάτες δηλαδή αυτής της υπόθεσης.
Να σας φέρω παραδείγματα από πού φαίνεται αυτό;
Πρώτα-πρώτα πάρτε τις ιδιωτικοποιήσεις που γίνονται στη Δημόσια Διοίκηση. Πάρτε τα σχετικά νομοθετήματα, που έχουμε μέχρι σήμερα και τους κυβερνητικούς σχεδιασμούς, που φαίνονται μέσα από το πρόγραμμα "ΠΟΛΙΤΕΙΑ". Πάρτε τι έχει γίνει μέχρι σήμερα με τους νόμους για την Τοπική και την Περιφερειακή Αυτοδιοίκηση και για τον "ΚΑΠΟΔΙΣΤΡΙΑ".
Πάρτε τι γίνεται με τη συρρίκνωση των τομέων της κοινωνικής
πολιτικής. Τα λέει ο προϋπολογισμός. Εάν ρίξετε μια ματιά εκεί θα δείτε
ότι συνεχίζεται αυτή η πολιτική.
Δέστε τι γίνεται στο Υπουργείο Εθνικής 'Αμυνας, τι γίνεται στο Υπουργείο Δημόσιας Τάξης με τα νέα μέτρα, τα οποία ανάγλυφα δείχνουν αυτήν την πολιτική.
Δέστε τι γίνεται με την αναδιάρθρωση που γίνεται στις εργασιακές σχέσεις και των δημοσίων υπαλλήλων μέσα από το πρόγραμμα "ΠΟΛΙΤΕΙΑ", όπως περνάει.
Να σας αναφέρω, κύριοι συνάδελφοι της Νέας Δημοκρατίας και της Κυβέρνησης, ότι το πιο χαρακτηριστικό είναι ο νεκραναστημένος, ο νέος υπαλληλικός κώδικας -όχι μετεμφυλιοπολιτικής αλλά εμφυλιοπολεμικής περιόδου, αγαπητέ κύριε Τζανή, τόσο τρομοκρατικός είναι- με τους νέους κώδικες δεοντολογίας και η διαμόρφωση μέσα απ' αυτόν ενός υπαλλήλου νέου τύπου, του οποίου βασικά χαρακτηριστικά ποια θα είναι; Κοιτάξτε τι λέει μέσα: Η πίστη στην αναγκαιότητα των κυβερνητικών μεταρρυθμίσεων. Η πειθήνια εκτέλεση των άνωθεν εντολών. Η αποδοτικότητα και η αποτελεσματικότητα, που τα έχετε αναφέρει και σεις. Η εχεμύθεια, η απαγόρευση κρίσης και η επιβολή της αφωνίας απέναντι στην ασκούμενη κυβερνητική πολιτική.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Αυτά είναι συμπεράσματά σας. 'Ετσι δεν είναι;
ΝΙΚΟΛΑΟΣ ΓΚΑΤΖΗΣ: Δεν είναι συμπεράσματά μας. 'Ετσι βγαίνει, άμα τα
πάρουμε ένα-ένα, κύριε Υπουργέ.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν λέει ότι ζητεί η Κυβέρνηση την αφωνία από τους υπαλλήλους. Να το ξεκαθαρίσουμε.
ΝΙΚΟΛΑΟΣ ΓΚΑΤΖΗΣ: Βεβαίως, όταν λέει ότι άκριτα θα εκτελούν τις αποφάσεις, οι οποίες έρχονται άνωθεν, ανεξάρτητα αν αυτό κατά την κρίση ή αν θέλετε κατά την κρίση των συλλογικών οργάνων βλάπτει ή όχι το δημόσιο υπάλληλο ή τους χρήστες. Ανεξάρτητα απ' αυτό. Και δεν λέω για την προσωπική του κρίση, μιλάω ακόμα και για συλλογικά όργανα, που μπορεί να έχουν μία τοποθέτηση πάνω σε ορισμένες εντολές.
Η αποστασιοποίηση και η εχθρότητα απέναντι στις λαϊκές ανάγκες και δικαιώματα. Η προώθηση της περιβόητης σύνδεσης μισθού και αποδοτικότητας, που αναφέρθηκε και η Νέα Δημοκρατία. Τι θα φέρει σ' αυτό; Τα εργασιακά δικαιώματα, η πληθώρα μέτρων αστυνόμευσης κλπ.
(Στο σημείο αυτό κτυπάει το προειδοποιητικό κουδούνι λήξεως του
χρόνου ομιλίας του κυρίου Βουλευτή)
Δυστυχώς είναι πολύ λίγος ο χρόνος για να αναφερθώ και σε άλλες
λεπτομέρειες.
Εμείς, σαν Κομμουνιστικό Κόμμα, παλεύουμε για ένα γενικό, ριζικό αναπροσανατολισμό της Δημόσιας Διοίκησης σε φιλολαϊκή κατεύθυνση, ως αντανάκλαση ριζικότερων κοινωνικοοικονομικών και πολιτικών αλλαγών. Στα πλαίσια αυτά σήμερα στηρίζουμε τους αγώνες, που κάνει το δημοσιοϋπαλληλικό κίνημα και την επικείμενη απεργία τους που γίνεται στις 28 του μήνα, για να μην μπορέσουν να περάσουν αυτά τα αντιδημοσιοϋπαλληλικά μέτρα.
Αναφέρθηκε ο κ. Τζανής, αναφερθήκατε και σεις, κύριε Πολύδωρα, στο Εθνικό Συμβούλιο της Διοικητικής Μεταρρύθμισης, που συνεδρίασε και σήμερα. Η ΑΔΕΔΥ δεν πήγε.
ΒΥΡΩΝ ΠΟΛΥΔΩΡΑΣ: Το ξέρω.
ΝΙΚΟΛΑΟΣ ΓΚΑΤΖΗΣ: Εσείς πήγατε. Τι είναι αυτά; Εμείς το καταγγείλαμε. Θα χρησιμοποιείται, κύριοι Βουλευτές, ως κολυμβήθρα του Σιλωάμ για να
ξεπλένονται, μέσα από εκεί με την υιοθέτηση της δήθεν κοινωνικής συναίνεσης, όλα τα αντιλαϊκά και αντιδημοκρατικά μέτρα, που θα παίρνει η Κυβέρνηση.
Επικρίνουμε την Κυβέρνηση για την επιχείρηση χειραγώγησης και τον αυταρχισμό της σε βάρος του δημοσίου υπαλλήλου. Την επικρίνουμε για τη ρουσφετοκρατία, τη γραφειοκρατία και εγγραφειοκρατία σε βάρος του απλού λαού. Την επικρίνουμε για την απαξίωση και τη συρρίκνωση των τομέων κοινωνικής πολιτικής της Δημόσιας Διοίκησης. Την κατακρίνουμε για την όποια διαφθορά και συναλλαγή στο δημόσιο, που είναι γέννημα-θρέμμα της δικής της πολιτικής, αλλά και των προηγούμενων κυβερνήσεων και αποδίδει στους δημοσίους υπαλλήλους αυτήν την κατάσταση.
Απαιτούμε μαζί με το δημοσιοϋπαλληλικό κίνημα προσλήψεις και
υπηρεσιακές μεταβολές, μόνο με βάση αντικειμενικά και μετρήσιμα κριτήρια. Απαιτούμε να μην αρθεί η μονιμότητα των δημοσίων υπαλλήλων.
Απαιτούμε να μην αντιμετωπίζονται οι εργαζόμενοι δημόσιοι υπάλληλοι, ως πολίτες δεύτερης κατηγορίας.
Απαιτούμε την ποιοτική αναβάθμιση των υπηρεσιών της κοινωνικής πολιτικής, της δημόσιας δωρεάν παιδείας, της υγείας και πρόνοιας. 
Απαιτούμε να καταργηθεί ο αντιδραστικός αντιδημοσιοϋπαλληλικός
κώδικας και κάθε άλλο αυταρχικό μέτρο και να έχει πλήρη πολιτικά δικαιώματα ο εργαζόμενος στο δημόσιο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαβάκης έχει το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, θα σταθώ σε λίγες επισημάνσεις, οι οποίες προέρχονται από την ομιλία του κυρίου Υπουργού και στη γενικότερη τοποθέτησή του στις ομιλίες μας.
Είπε ο κύριος Υπουργός ότι προέβημεν σε μια διαχρονική καταγγελία του ελληνικού κράτους. Δεν μπορώ να αντιληφθώ τι θέλει να πει με αυτό ο κύριος Υπουργός. Αυτό το οποίο φαντάζομαι ότι υπονοεί είναι ότι η Νέα Δημοκρατία, ως Αξιωματική Αντιπολίτευση, έκανε, όπως υποχρεούται και δικαιούται με βάση τον κανόνα λειτουργίας αυτής της Αιθούσης και του πολιτικού μας συστήματος, το καθήκον της ελέγχοντας την Κυβέρνηση σ' αυτά που μέχρι τώρα έχει επιτελέσει ή δεν έχει επιτελέσει στο χώρο της Δημόσιας Διοίκησης.
Ανέφερε ο κύριος Υπουργός ότι η διοικητική μεταρρύθμιση, στην οποία προβαίνει, συν τω χρόνω, η Κυβέρνηση -εμείς πιστεύουμε ότι δεν προβαίνειείναι μια διαρκής υπόθεση. Τι θέλει να πει με αυτό η Κυβέρνηση; Τι σημαίνει διαρκής διαδικασία; Δηλαδή εξελίσσεται συνέχεια η Δημόσια Διοίκηση ή η μεταρρύθμιση επ' αυτής, με συναφές αποτέλεσμα να μην υπάρχει κανένας ελέγχων ή κανένα σημείο αναφοράς ελέγχου σ'αυτά τα οποία συμβαίνουν;
Ανέφερε ο κύριος Υπουργός -και εγώ πιστεύω ότι μόνο αλγεινή εντύπωση δημιούργησε, διότι εγώ μετείχα το πρωί στην πρώτη συνεδρίαση του Εθνικού Συμβουλίου Διοικητικής Μεταρρύθμισης- ότι παρουσιάσαμε δύο εαυτούς και μας ρώτησε μάλιστα ρητορικά, εάν δεχόμαστε τη λειτουργία αυτού του συμβουλίου.
Δεν παρουσιάσαμε δύο εαυτούς στην πρώτη πρωινή συνεδρίαση αυτού του
συμβουλίου. Εμείς παρουσιάσαμε τις θέσεις μας, οι οποίες είναι πάγιες, όσον αφορά τη χάραξη εθνικών στρατηγικών σε κεφαλαιώδους σημασίας ζητήματα, που αφορούν τη χώρα μας και θεωρώ ότι η παρουσία της Νέας Δημοκρατίας ήταν άμεμπτη και συνεπής με τις γενικότερες πολιτικές της θέσεις, σ'αυτά τα θέματα. Αλλά ο φόβος μας ήταν ο ίδιος όπως εξεφράσθη και στις παρεμφερείς συνεδριάσεις τόσο του Συμβουλίου Αγροτικής Πολιτικής που μόνο αγροτική πολιτική δεν παράγει όσο και σε άλλου είδους τέτοιων γενικών -γενικόλογων αν θέλετε- συναθροίσεων, οι οποίες κανένα αποτέλεσμα δεν έχουν προσκομίσει στη γενικότερη πολιτική στάση απέναντι σε τεράστια προβλήματα, που έχει η πατρίδα μας.
Το δεχόμαστε, λοιπόν, το συμβούλιο αυτό. Δεν δεχόμαστε όμως τη χάραξη όχι σαφούς πολιτικής, αλλά επικοινωνιακής στρατηγικής, όπως το ανέφερε ο Κοινοβουλευτικός μας Εκπρόσωπος, εν ονόματι των τεραστίων ζητημάτων που σήμερα απασχολούν τη Δημόσια Διοίκηση.
Είπατε δε ότι εμείς, ως κυβερνώντες, ασχολούμενοι και συμμετέχοντες σ'αυτό το όργανο κάναμε κατάθεση ψυχής. Αυτό βλέπουμε. Κατάθεση πολιτικής δεν βλέπουμε όμως και κατάθεση πολιτικών πρωτοβουλιών, οι οποίες θα δώσουν ένα σημείο αναφοράς. 'Ενα στίγμα του τι προτίθεσθε να κάνετε δεν βλέπουμε και κυρίως ο ελληνικός λαός δεν βλέπει.
Είπατε ότι οι δείκτες αποδοτικότητας αποτελούν αντικείμενο ειδικής
ομάδας, η οποία ασχολείται με αυτό. Δεν γνωρίζω αν αυτό θα δώσει τα προσδοκόμενα στην όλη κατάσταση. Πιστεύω όμως ότι κάτι το οποίο είναι διάχυτο στους δημόσιους υπαλλήλους και ιδιαίτερα σε όλες τις δημόσιες υπηρεσίες, είναι ότι δεν υπάρχει ένας σαφής έλεγχος των δημοσίων υπαλλήλων. Δεν υπάρχει ένας έλεγχος και αυτών που εργάζονται και αυτών που δεν εργάζονται, με αποτέλεσμα να μην υπάρχει ένα κίνητρο στον ευσυνείδητο δημόσιο υπάλληλο να μπορέσει να εργαστεί. Και "μαζί με τα ξερά, καίγονται και τα χλωρά" και σ' αυτήν την Αίθουσα, στις ομιλίες μας. Πώς θα υπάρξει η διάχυση του ελέγχου από τους προϊσταμένους, όταν ο υφιστάμενος δεν δέχεται ως προϊστάμενό του αυτόν που είναι προϊστάμενος, όταν με χαριστικές πράξεις έχει γίνει προϊστάμενος;
Είπατε δε -και εδώ θέλω να σταθώ για λίγο- ότι η Δημόσια Διοίκηση
είναι ένας χώρος, που λίγοι τολμούν να αγγίξουν.
Μα, κύριε Υπουργέ, ο ελληνικός λαός πριν από λίγους μήνες σας έδωσε
εκ νέου την εντολή να αγγίξετε καυτούς χώρους, όπως είναι η Δημόσια Διοίκηση. Δεν είναι αυτό. 'Αλλο έχετε όπισθεν της κεφαλής σας. Φοβούμαι όμως ότι το πολιτικό σας υποσυνείδητο, δεν σας επιτρέπει να εκφραστείτε σ' αυτήν την Αίθουσα.
Η διάρθρωση, η δομή, η άρθρωση με βάση το στελεχιακό δυναμικό της Δημόσιας Διοίκησης είναι τέτοια, όπως εσείς την έχετε κάνει, που δεν τολμάτε να δυσαρεστήσετε τους πολιτικούς σας φίλους με αποτέλεσμα να είναι ένα καυτό θέμα και μια καυτή περιοχή για εσάς. Αυτή είναι η πραγματικότητα. Διότι διαισθάνεσθε το πολιτικό κόστος του δικού σας πολιτικού χώρου, το οποίο θα υποστείτε, όχι το πολιτικό κόστος απέναντι στην ελληνική κοινωνία. Πάρτε το πολιτικό κόστος. Αλλά αυτοί, οι οποίοι έχετε δημιουργήσει πολιτικά και μέσα στους χώρους της Δημόσιας Διοίκησης, δεν είναι εκείνοι οι οποίοι σας αφήνουν για να δημιουργήσετε μια νέα τομή, μια νέα κατάσταση στη Δημόσια Διοίκηση.
Ανέφερε για την κατάσταση χθες στους εθνικούς δρόμους ο συνάδελφός

μου κ. Λαμπρόπουλος. Σε τέτοιες περιπτώσεις ουδέν κακό αμιγές καλού. Γνωρίζεις κόσμο επειδή για αρκετές ώρες διανύεις μερικά χιλιόμετρα. Επίσης βλέπεις και φίλους, οι οποίοι κατευθύνονται στην ίδια πορεία με
εσένα. Είπε, λοιπόν, ο κ. Λαμπρόπουλος πριν ότι από τα Μέγαρα μέχρι την Ελευσίνα, έκανε -όπως και εγώ έκανα με διαφορετικό αυτοκίνητο- έξι ώρες για να φθάσει στον προορισμό του. Πού είναι το κράτος; Προσπαθούσα να δω 
ποια ήταν τα εμπόδια, τα οποία μας ανάγκασαν σ' αυτό το "μποτιλιάρισμα". Δεν διαπίστωσα τίποτα. 'Ελεγαν μερικοί ότι πλημμύρισε η λίμνη του
Κουμουνδούρου στην Ελευσίνα. 'Αλλοι έλεγαν ότι είχε προηγηθεί
κατολίσθηση. Κανένας δεν ήξερε γιατί συνέβαινε αυτή η μεγάλη κυκλοφοριακή σύγχυση. Επίσης προσπαθούσα να διακρίνω περιπολικό της Αστυνομίας. Εκτός
από μια φορά δεν είδα άλλη στιγμή περιπολικό της Αστυνομίας στις
τέσσερις - πέντε ώρες, που ήμουν κλεισμένος μέσα στο αυτοκίνητο. Χιλιάδες άνθρωποι, παιδιά ηλικιωμένοι, ήταν για αρκετές ώρες σε ένα συγκεκριμένο κομμάτι της εθνικής οδού. Αυτοί δεν δικαιούνταν μιας προστασίας από το επίσημο κράτος;
Πνίγηκε πάλι η πρωτεύουσα και τα δυτικά προάστια και η κατακραυγή των πολιτών είναι έκδηλη στις τηλεοράσεις. Αντ' αυτού απαντάει η κυρία Υπουργός με την πανηγυρική σήμερα το πρωί συγκρότηση του Εθνικού Συμβουλίου Διοικητικής Μεταρρύθμισης.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ).
Πιστεύω, διότι πρέπει να είμαστε και εποικοδομητικοί, γιατί απ' αυτό κρινόμαστε άλλωστε ότι ξεκινάει με καλές προθέσεις. 'Οπως γνωρίζετε όμως και στην πολιτική και στις πολιτικές επιλογές ο δρόμος προς την κόλαση είναι στραμμένος με καλές προθέσεις.
ΠΡΟΕΔΡΕΥΩΝ (Παναγιώτης Σγουρίδης): Στρωμένος.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Και στρωμένος και στραμμένος. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ποια είναι η κόλαση;
ΑΘΑΝΑΣΙΟΣ ΔΑΒΑΚΗΣ: Είναι απλό ποια είναι η κόλαση. Είναι η αποτυχία του εγχειρήματος, το οποίο ξεκινήσατε σήμερα το πρωί. Διότι υπάρχουν οι προπάτορες των σκέψεών σας, που είναι το Συμβούλιο Αγροτικής Πολιτικής, που είναι ένα σωρό τέτοιου είδους πολυσύνθετα συμβούλια, τα οποία δεν οδηγούν σε κανένα αποτέλεσμα. Είδατε τι έγινε με την ΑΔΕΔΥ. Δεν παρέστη σήμερα και τορπίλισε μάλιστα πολιτικά το συμβούλιο. Μα, θα συγκληθεί Συμβούλιο Διοικητικής Μεταρρύθμισης χωρίς τους άμεσα εμπλεκόμενους; 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Θα επανέλθει.
ΑΘΑΝΑΣΙΟΣ ΔΑΒΑΚΗΣ: Μα, δεν προσήλθε, πώς θα επανέλθει;
Πιστεύω ότι δεν πρέπει να κατακρίνετε την Αξιωματική Αντιπολίτευση
για έλλειψη στόχων και εποικοδομητικής πολιτικής.
Να μην κατηγορείτε την παρελθούσα Δημόσια Διοίκηση. Υπήρχαν τεράστια ζητήματα τότε -δεν είναι της παρούσης να το αναλύσουμε- αλλά υπήρχαν και δημόσιοι υπάλληλοι -όπως υπάρχουν και σήμερα, εννοείται- μέσα στη γενικότερη κατάσταση που υπήρχε, της δυσπραγίας του ελληνικού δημοσίου, του φτωχού ελληνικού δημοσίου, οι οποίοι αποτελούσαν σημεία αναφοράς για όλη τη διοίκηση και που σήμερα δεν υπάρχουν.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Βασιλείου έχει το λόγο. ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, από τη γενικότερη συζήτηση
απεδείχθη ότι η Δημόσια Διοίκηση πάσχει. Είναι ένας ασθενής που πρέπει να τον θεραπεύσουμε με τα καλύτερα δυνατά φάρμακα.
Κύριε Υπουργέ, έχω να πω ότι αναφερθήκαμε στα ερωτήματα -ρητορική αδεία- τι τη θέλουμε τη Δημόσια Διοίκηση, αν πάσχει σ' αυτό το μέγεθος και αν μπορούμε να την επαναφέρουμε. Ειλικρινά σας λέω, δεν θέλουμε τέτοιας μορφής Δημόσια Διοίκηση. Ασφαλώς δεν είμαι στη μεταφυσική θέση του νεοφιλελευθερισμού. Κάθε άλλο! Θέλουμε Δημόσια Διοίκηση που να λειτουργεί σωστά. Αυτή δεν λειτουργεί σωστά. Κάνουμε τις ίδιες διαπιστώσεις. Αυτή, όπως είναι, δεν τη χρειαζόμαστε. Να την αλλάξουμε. Μπορούμε όλοι μαζί.
Κύριε Υπουργέ, χαίρομαι ιδιαίτερα που συμφωνούμε στις διαπιστώσεις
αυτές, με τη μόνη διαφορά, πρέπει να σας πω ότι δεν συγκυβερνούμε. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ο κ. Πολύδωρας ζήτησε να παραιτηθούμε.
ΘΕΟΦΙΛΟΣ ΒΑΣΙΛΕΙΟΥ: Για όσο χρόνο, λοιπόν, κυβερνάτε ακόμη ή να
διοικήσετε ή να παραιτηθείτε.
ΒΥΡΩΝ ΠΟΛΥΔΩΡΑΣ: 'Η να διοικήσετε ή να παραιτηθείτε.
ΘΕΟΦΙΛΟΣ ΒΑΣΙΛΕΙΟΥ: Εκείνο που θέλω να πω είναι ότι για όσο χρόνο κυβερνάτε ακόμα, είναι αναγκαίο να λειτουργήσετε σωστά και να πάρετε μέτρα για τα λεπτομερειακά στοιχεία της διοίκησης, γιατί ωραία είναι τα συμβούλια, ωραίος είναι ο βερμπαλιστικός χαρακτήρας, το "θέλω", αλλά πρέπει να δούμε και το "πρέπει", πρέπει να δούμε και την καθημερινότητα. 
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Εχουν παρθεί μέτρα.
ΘΕΟΦΙΛΟΣ ΒΑΣΙΛΕΙΟΥ: Ως προς τα υπηρεσιακά συμβούλια, μπορώ να σας πω με βεβαιότητα ότι το τρία - δύο, όπως ακριβώς εγγράφεται και όπως ακριβώς αποδεικνύνεται, είναι σαφώς τα τρία μέλη της καθαρής επιλογής του Υπουργού.
Εγώ θα πρότεινα, μετά απ' όσα είπε και ο κ. Πολύδωρας, να επιστρέψουμε στο παλιότερο καθεστώς. Η Νέα Δημοκρατία είχε θεσπίσει δικαστικό επικεφαλής. Θα μου πει κάποιος: "Ο δικαστικός δεν μπορεί να κάνει αυτήν τη δουλειά". Ε, ας παρακολουθήσουμε την άποψη της ΑΔΕΔΥ, που λέει να υπάρχει κοινής αποδοχής πρόσωπο επικεφαλής.
Κύριε Υπουργέ, θα ήθελα να μου απαντήσετε στα τρία ερωτήματα, που
θίγουν την καθημερινότητα.
Για μια επένδυση πόσα δικαιολογητικά χρειάζονται -σας απασχολεί κι
εσάς- και μετά από πόσο χρόνο;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ασφαλώς.
ΘΕΟΦΙΛΟΣ ΒΑΣΙΛΕΙΟΥ: Είναι μεγάλο θέμα. To να "μας απασχολεί", δεν
φτάνει. Χρειάζεται να πάρουμε μέτρα.
Επιτρέψτε μου να πω ότι συνταξιούχοι του Ο.Γ.Α. μετά από ένα, ενάμιση 
χρόνο παίρνουν σύνταξη. Θα το τελειώσουμε αυτό το θέμα ή όχι; Μια κι έξω. Οι συνταξιούχοι του δημοσίου μετά από τέσσερις, πέντε μήνες δεν μπορούν
να πάρουν ακόμα σύνταξη. Θα το τελειώσουμε αυτό το θέμα; Απλά: Ναι ή όχι; Επιπλέον -και κλείνω- για την υπόθεση της πολιτικής προστασίας θα
βάλουμε ένα σχέδιο, ένα σύγχρονο "Ξενοκράτη", για να αντιμετωπίσουμε τις καταστροφές; Ναι ή όχι; Θα αξιοποιήσουμε τους εθελοντές απ' όλη την επικράτεια, να τους υποχρεώσουμε να συνεργάζονται με την Πυροσβεστική; Ναι ή όχι; Επιτέλους, θα κλείσουμε το θέμα της αντίθεσης -εάν υπάρχει και όπου υπάρχει- της Πυροσβεστικής με τη Δασοπυροσβεστική; Ναι ή όχι;
Είναι θέμα της Κυβέρνησης αυτό. Πρέπει να πάρετε τα μέτρα σας.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κύριε Λαμπρόπουλε, ζητήσατε και τη δευτερολογία σας.
ΙΩΑΝΝΗΣ ΛΑΜΠΡΟΠΟΥΛΟΣ: 'Ενα λεπτό, κύριε Πρόεδρε, να δώσω και κάποιες απαντήσεις, γιατί ο συνάδελφος στράφηκε στο πρόσωπό μου.
ΠΡΟΕΔΡΕΥΩΝ (Παναγιώτης Σγουρίδης): Ακούστε με. Ζητήσατε και τη δευτερολογία σας. 'Αρα πείτε ότι θέλετε ένα ή δύο λεπτά και θα σας τα δώσω.
ΙΩΑΝΝΗΣ ΛΑΜΠΡΟΠΟΥΛΟΣ: Δύο λεπτά, κύριε Πρόεδρε.
BΥΡΩΝ ΠΟΛΥΔΩΡΑΣ: Είναι "ξανθιώτικα" παζάρια αυτά!
ΠΡΟΕΔΡΕΥΩΝ (Παναγιώτης Σγουρίδης): Θα σας τα δώσω. Για να ξέρουμε τι
μας γίνεται.
ΙΩΑΝΝΗΣ ΛΑΜΠΡΟΠΟΥΛΟΣ: Σας ευχαριστώ.
Κύριε Υπουργέ, είπατε προηγουμένως ότι πρέπει να εξετάσουμε και να
μας ενδιαφέρει, το τι φταίει. Το τι φταίει το είπαμε, το ξανακουβεντιάσαμε, δώσαμε και προτάσεις. Πρέπει όμως -είμαστε πολιτικό Σώμα- να πούμε και "τις πταίει", για να αποδίδονται και ευθύνες. Αυτή είναι η αλήθεια. Κυβερνάτε είκοσι χρόνια και πρέπει ο καθένας πλέον σ' αυτόν τον τόπο να αναλαμβάνει τις ευθύνες του.
Παραδεχθήκατε, κύριε Υπουργέ, ότι δεν έχουμε σωστή διοίκηση. Δηλαδή διαπιστώσατε την αρρώστια. Είπατε ότι έχετε τις λύσεις.'Ομως δεν τις δίνετε στον ασθενή. Τι σημαίνει αυτό; Σημαίνει πως είτε δεν έχετε την πολιτική βούληση είτε δεν έχετε σωστή πολιτική, αφού δεν μπορείτε να λύσετε το πρόβλημα.
'Ερχομαι στο Εθνικό Συμβούλιο Διοικητικής Μεταρρύθμισης. Το παρακολουθήσαμε και ευχηθήκαμε επιτυχία. Προσωπικά κάθησα από την αρχή μέχρι το τέλος. 'Ομως έχουμε τις ενστάσεις μας. Ευχόμαστε να πάει καλά, αλλά υπάρχει το προηγούμενο το Εθνικού Συμβουλιου Υγείας και του Συμβουλίου Αγροτικής Παιδείας, τα οποία δεν λειτούργησαν. 'Ελαβε υπόψη του κανένα Εθνικό Συμβούλιο Παιδείας ο κ. Αρσένης για να κάνει τις μεταβολές; Συνήλθαν ποτέ; Γιατί, λοιπόν, να μην υποψιαζόμαστε ότι και εσείς τώρα που περνάτε μεγάλη φουρτούνα με τη Δημόσια Διοίκηση, θέλετε να αποπροσανατολίσετε και να πείτε ότι εδώ είστε και κάτι κάνετε. Αυτός είναι ο σκοπός σας.
Εδώ σε αυτήν την Αίθουσα ακριβώς πριν από ένα χρόνο ο τότε Υπουργός Υγείας κ. Παπαδήμας είχε πει "αποτύχαμε στον τομέα της υγείας". Πιστεύω και εγώ ότι θα ήταν σώφρον να πείτε και εσείς ότι αποτύχατε και να ζητήσετε συγγνώμη από τον ελληνικό λαό για τα χάλια της Δημόσιας Διοίκησης σήμερα.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Λεονταρίδης έχει το λόγο
και αυτός για δύο λεπτά κατ'επιείκεια.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, σήμερα υπάρχουν πολλά αμείλικτα ερωτηματικά από τον κάθε πολίτη. Εμείς τα μεταφέρουμε εδώ. Και σεις, κύριε Υπουργέ, όταν πηγαίνετε στην περιφέρειά σας θα αντιμετωπίζετε πολλά παράπονα, που αφορούν τον τρόπο λειτουργίας της Δημόσιας Διοίκησης.
Είναι σήμερα οργανωμένες οι δημόσιες υπηρεσίες, ώστε να εξυπηρετούν
γρήγορα και αποτελεσματικά τον πολίτη; Μπορεί ο πολίτης σήμερα να εμπιστευθεί αυτό το κράτος χωρίς μεσολαβητικές προσπάθειες για να διεκπεραιώσει ισότιμα τις καθημερινές του υποθέσεις; Γιατί δεν αντιμετωπίζετε αποτελεσματικά τις τοπικές ανάγκες, με την εκχώρηση περισσότερης εξουσίας σε όργανα της περιφέρειας;
Για παράδειγμα οι διευθύνσεις Γεωργίας των νομαρχιών δεν είναι στελεχωμένες με το απαραίτητο ειδικευμένο προσωπικό, ώστε να επιτελούν γρήγορα το έργο τους. Ο ΟΓΑ και ο ΕΛΓΑ λειτουργούν κατά πρωτόγνωρο τρόπο 
και καθυστερούν απελπιστικά για να δώσουν συντάξεις ή αποζημιώσεις. Κάνουν οκτώ ή δέκα μήνες. Δεν υπάρχει συντονισμός των Υπουργείων και κάθε
Υπουργός αυτοσχεδιάζει. Για παράδειγμα αυτήν τη στιγμή γίνεται μία
αναδιάρθρωση στις ΔΟΥ. Στις Σέρρες καταργούν το φορολογικό αντικείμενο από τις επαρχιακές ΔΟΥ, δηλαδή από τις ΔΟΥ Σιδηροκάστρου, Νιγρίτας, Νέας Ζίχνης. Πώς θα γίνει αποκέντρωση σε ένα νομό, ο οποίος είναι μεγάλος σε έκταση και σε πληθυσμό; 'Ετσι ταλαιπωρείται ο πολίτης με όλα αυτά τα σχέδια που κάνετε επί χάρτου. Ο συνταξιούχος έπαιρνε τη σύνταξη του ΟΓΑ από το ταχυδρομείο. Τώρα τον εξαναγκάζεται να πάει να πάρει την σύνταξή του από την Εθνική Τράπεζα, η οποία απέχει κάποια χιλιόμετρα από το χωριό του. Ενώ θα πάρει σαράντα χιλιάδες δραχμές θα πληρώσει κόμιστρα και θα ταλαιπωρηθεί για να πάει από το χωριό του σε κάποιο υποκατάστημα της Εθνικής Τράπεζας.
Πώς λέτε ότι δεν ταλαιπωρείται καθημερινά ο κάθε πολίτης και ότι
έχετε κάνει διοικητική μεταρρύθμιση;
Πάντως έχω την εντύπωση πως κάποιες λεπτομέρειες πρέπει να τις
προσέξετε, γιατί η καθημερινή ανάγκη απαιτεί οι υπηρεσίες να λειτουργούν αποτελεσματικά προς όφελος του πολίτη και πιστεύουμε ότι με συντονισμό κάθε Υπουργείου θα μπορέσετε να προσφέρετε σε αυτήν την κατεύθυνση. 
ΠΡΟΕΔΡΕΥΩΝ (Παναγιώτης Σγουρίδης): Η κ. Παπακώστα έχει το λόγο. 
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Κύριε Πρόεδρε, κύριοι συνάδελφοι,
στο δίλεπτο που μου απομένει, ο κύριος Υπουργός, θεωρώ ότι, εν πάση
περιπτώσει, αυτοϊκανοποιήθηκε, ας μου επιτραπεί η έκφραση, εξιδανικεύοντας την κατάσταση της Δημόσιας Διοίκησης.
Θέλω να πω ότι το ελληνικό Κοινοβούλιο είναι ένα Σώμα το οποίο χρήζει περισσότερο σεβασμό και νομίζω πως είναι "ύβρις" να έρχεται κανείς να υποτιμήσει τις γνώσεις της κοινής πείρας, τις οποίες ούτως ή άλλως έχει ο Βουλευτής, ως εκλεγμένος αντιπρόσωπος του λαού.
Και επειδή μου αρέσει να μιλάω με στοιχεία, θα σας αναφέρω την έκθεση του Συνηγόρου του Πολίτη. Μάρτιος του 2000 όπου, υπάρχουν γραφήματα, τα οποία θα καταθέσω στα Πρακτικά και τα οποία αναφέρουν τις εξής μορφές κακοδιοίκησης.
Πρώτον, έλλειψη καθυστέρησης απάντησης προς τον πολίτη ποσοστό 22,9%. Συμπεριφορά όχι ορθή ποσοστό 22,2% προς τον πολίτη. Ελλιπής
πληροφόρηση-κακή επικοινωνία ποσοστό 20,2% προς τον πολίτη. Παράλειψη οφειλόμενης νόμιμης ενέργειας ποσοστό 14,5%. Μη τήρηση της αρχής της νομιμότητας ποσοστό 6,8%. Μη εφαρμογή της αρχής της επιείκειας 6,5%. Και
πάει λέγοντας.
(Στο σημείο αυτό η Βουλευτής κ. Α. Παπακώστα - Σιδηροπούλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Είπε προηγουμένως ο κύριος Υπουργός και οφείλω να πω ότι έχουμε ατελείωτη περιπτωσιολογία, ότι στο ερώτημα, πέντε, από το δεκάλογο που καταθέσαμε στην επερώτηση ως τομέας εσωτερικών, είμαστε πλημμελώς ενημερωμένοι. Επειδή μου αρέσει να είμαι ακριβής, κύριε Πρόεδρε, θέλω να πω ότι σε σχέση με τη μη εφαρμογή της αρχής της επιείκειας ο Συνήγορος του Πολίτη διεπίστωσε στη με αριθμό 1580/18.12.98 αναφορά πολίτη ότι η ΔΟΥ Χανίων παρανομούσε κατάφωρα και βεβαίως η ΔΟΥ απέρριψε την πρόταση του Συνηγόρου του Πολίτη για δικαιότερη και μη δογματική εφαρμογή των σχετικών διατάξεων σε βάρος του πολίτη και αυτή αρνήθηκε να εφαρμόσει τις προτάσεις του Συνηγόρου του Πολίτη.
'Αρα δεν είμαστε πλημμελώς ενημερωμένοι, αλλά αυτή είναι η απλή
καθημερινή πραγματικότητα.
Πέραν αυτού θέλω να σας πω για την παρουσίαση των μορφών κακοδιοίκησης, ανά φορέα, πάλι από το Συνήγορο του Πολίτη και όχι από την κριτική της Νέας Δημοκρατίας. Οι εμπλεκόμενοι φορείς είναι του Υπουργείου Οικονομικών με 27,4% κακοδιοίκηση. Ενώ το ΥΠΕΘΟ έχει 1,2%.
'Αρα εδώ αποδεικνύεται το πάγιο επιχείρημα της Νέας Δημοκρατίας ότι κατά βούληση και επιλεκτικά ο καθένας ανά Υπουργείο και ανά τομέα, ανάλογα με την ικανότητα και ανάλογα με τις προσωπικές προθέσεις και ανάλογα με την πολιτική, που θέλει να εφαρμόσει, υλοποιεί ή όχι, βασικές αρχές της Δημόσιας Διοίκησης. Δεν είναι δυνατόν το Υπουργείο Οικονομικών να παραβιάζει σε ποσοστό 27,4% τις βασικές αρχές της διοίκησης και το ΥΠΕΘΟ μόνο 1,2%. Δεν είναι δυνατόν το Υπουργείο Μεταφορών να έχει 
κακοδιοίκηση 2,4% και οι επιχειρήσεις κοινής ωφέλειας να έχουν 15,6%. Αυτό δείχνει ότι είσαστε ανίκανοι να διαχειριστείτε στοιχειωδώς τη
Δημόσια Διοίκηση.
Τελειώνοντας θέλω να πω "ότι το παρελθόν είναι τεράστια δύναμη όταν το κυριαρχείς και βάρος ασήκωτο όταν σε υποδουλώνει", σύμφωνα με όσα λέει ο Παπανούτσος. Στην προκειμένη περίπτωση το παρελθόν αυτής της Κυβέρνησης έχει βάρος ασήκωτο και έχει υποδουλώσει τους κυβερνώντες, όχι όμως και τους πολίτες, οι οποίοι επιθυμούν χρηστή διοίκηση, διαφάνεια, αξιοκρατία.
Και επειδή ελέχθη από τον κύριο Υπουργό ότι μέρες ολόκληρες θα
μιλούσαμε για το ερώτημα υπ'αριθμόν ένα της επερώτησής μας, την αξιοκρατία, η απάντηση έρχεται από αρχαιοτάτων χρόνων, η οποία λέει ότι "μόνος δωτήρ ενός εκάστου η αξιότης αυτού". Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Ο κύριος Υπουργός θέλει το προνόμιο της τελευταίας
λέξεως και να συμπεράνει.
Θέλω να απαντήσω στον αξιότιμο Κοινοβουλευτικό Εκπρόσωπο του
ΠΑ.ΣΟ.Κ., κ. Σπυρόπουλο και στον Υπουργό συγκεκριμένα.
'Οταν λέω τριάντα τρεις χιλιάδες διορισμοί εξαγγελλόμενοι, δεν με
ενδιαφέρει η δικονομία. Δικαιούμαι δηλαδή ως ελεύθερος άνθρωπος, σκεπτόμενος, να μη δίνω ιδιαίτερη βαρύτητα στη δικονομία, ότι αυτό συναποφασίζεται από τρεις Υπουργούς ή εξ Υπουργών. Δεν είχα καμία ειρωνεία, αλλά ήθελα να εκδηλώσω την αποστροφή μου σε αυτό το δικονομικό,
στο οποίο εσείς καταφύγατε. Δεν με ενδιαφέρει καθόλου. Ασφαλώς θα είναι από την τριμερή εξ Υπουργών επιτροπή, ασφαλώς θα είναι με το σύστημα κάποιας εκτιμήσεως ο αριθμός. Αυτό, όμως, δεν είναι επιστημονική δουλειά. 
Σας είπα συγκεκριμένα τι γίνεται με τη δέσμευση, που έχει οικονομική
και άλλη διάσταση, πέντε απολύονται και ένας προσλαμβάνεται. Μου είπατε ρηχά και επιπόλαια ότι αυτό ήταν μέχρι να μπούμε στην ΟΝΕ. Νομίζω ότι θα πρέπει να κάνετε βαθύτερες σκέψεις πάνω στις αιτιάσεις που εγείρουμε. 
Εμείς θέλουμε συνεννόηση μαζί σας, με τους πάντες. Μπροστά στο
επιδιωκόμενο αποτέλεσμα να διαψεύσουμε τον μέγα Κυριάκο Βαρβαρέσο, ο οποίος έλεγε από το 1949 ότι κανένα πρόβλημα δεν μπορεί να λυθεί, αν δεν φτιάξουμε τη Δημόσια Διοίκηση στην Ελλάδα.
Νόμιμη Κυβέρνηση είσαστε, έστω κουτσά-στραβά, δεν αμφισβητείται αυτό. Γιατί θέλουμε να συνεννοηθούμε μαζί σας; Διότι ο πολίτης την πληρώνει, το κράτος την πληρώνει και θέλουμε την υπόσταση του κράτους υπέρ του πολίτη, τους βασικούς σκοπούς της Δημόσιας Διοίκησης. Δεν μπορούμε να την εννοήσουμε τη Δημόσια Διοίκηση ως μοχλό για την κομματική συντήρηση. Αυτά τα απορρίπτουμε. Θέλω να μιλήσουμε τίμια στη γραμμή των προτάσεών μας. 
Δεν ακούτε τίποτα. Δηλαδή έρχεται ένας μονόλογος από την άλλη πλευρά,
που είναι οι προτάσεις σας. Εμείς έχουμε προτάσεις για το ΑΣΕΠ, για το Συνήγορο του Πολίτη, για την αποκέντρωση, για την αυτοδιοίκηση, για τη γραφειοκρατία, που είναι κατατεθειμένες με προτάσεις νόμων, με τα προγράμματά μας, με τις ομιλίες μας στη Βουλή. 'Η δεν καταλαβαίνετε -που δεν θέλω να το διανοηθώ- ή δεν θέλετε να καταλάβετε, γιατί οι προτάσεις μας σας χαλούν τη συνταγή. Είσαστε φαύλοι. Αυτή είναι η συνταγή. Το είπε με πολυτελείς διατυπώσεις ο κ. Δαβάκης, εκεί που είπατε ότι δεν αγγίζει κανείς τη Δημόσια Διοίκηση. 'Εχετε τον καημό σας ότι εδώ έχετε την κάλυψη, εδώ έχετε το στρατό σας, εδώ έχετε τους δικούς σας ανθρώπους, εδώ έχετε εκείνους, οι οποίοι έχουν την πολιτική συναλλαγή μαζί σας, αυτό που λέμε πελατειακή κατάσταση, αυτοί που βάζουν πλάτη. Πώς θα τους θίξετε; Εμείς σας λέμε ότι τασσόμεθα αλληλέγγυοι υπέρ του δικαίου.
Οι άνθρωποι, λέει ο Μαξ Βέμπερ, που είναι στον τομέα σας της
διοικήσεως, κύριε Σπυρόπουλε, δεν ζητούν προνόμια. Θέλουν οριοθετημένα δικαιώματα. Και αν εμπλακείς με τη διανομή προνομίων, θα χάσει ο διανομέας των προνομίων, βραχυπρόθεσμα ή μακροπρόθεσμα. Οριοθετημένα δικαιώματα ζητούμε και θέλω να συνεννοηθούμε με τους πάντες, να τα συντάξουμε αυτά τα δικαιώματα.
'Οσον αφορά την έννοια της πειθαρχίας, ποιος την ακύρωσε στη Δημόσια Διοίκηση; Η σχολή του ΠΑ.ΣΟ.Κ. και προπαντός της πρώτης εποχής, η οποία ανήγαγε περίπου το ελάττωμα σε αρετή, την ελάσσονα προσπάθεια, το να είμαστε εδώ, της αδράνειας, περίπου της αντίστασης προς τη νόμιμη κυβέρνηση, την προ 1981. Αυτά ήταν ο ρυθμός. Σπείρατε ανέμους και θερίζετε θύελλες!
Εμείς είμαστε πολύ συγκεκριμένοι και στις προτάσεις μας και στο πνεύμα της συνεργασίας, το Εθνικό Συμβούλιο της διαρκούς Διοικητικής Μεταρρύθμισης. Μετέσχομεν και μετέχουμε κατά τεχνάσματα και κατά τον εμφύλιο πόλεμο του ΠΑ.ΣΟ.Κ. ή κατά το άλφα ή βήτα δεν μετέχει η ΑΔΕΔΥ. Είδατε το συνεπή λόγο της Νέας Δημοκρατίας.
Το θέλαμε καλύτερο, το θέλαμε στρατηγικότερο, το θέλαμε έτσι, αυτά
όμως έπρεπε να τα πούμε μέσα.
Και τι πραγματοποιείτε, απ' ό,τι έμαθα, κύριε Τζανή; Συντάσσετε μία ατζέντα, ένα ολόκληρο θεματολόγιο συζητήσεων χωρίς το συμβούλιο, στο Ζάππειο. Δεν είναι έτσι.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Μα, αφού δεν είχε συγκροτηθεί τότε.
ΒΥΡΩΝ ΠΟΛΥΔΩΡΑΣ: Μα, θα το συγκροτήσετε, θα κάνετε το θεματολόγιο,
για να γίνει η λειτουργία της διαμορφώσεως γνώμης, της διαμορφώσεως της συζητήσεως. Θα δείτε όμως ότι θα το καταργήσετε μόνοι σας, θα το περιάγετε στο περιθώριο και στην αδράνεια. Διότι αν, όπως θέλουμε, προσλάβει ένα λειτουργικό χαρακτήρα και κάνει προτάσεις, οι οποίες δεν σας αρέσουν, αυτό θα σας ενοχλήσει και θα γίνει ό,τι είπε ο κ. Λαμπρόπουλος για τα προηγούμενα δείγματα τέτοιων διοικητικών μονάδων.
Εγώ ρωτάω για την κωδικοποίηση των νόμων, διότι αφορά τον πολίτη, για χίλια μύρια. Δεν μου απαντάτε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Εχω ήδη απαντήσει.
ΒΥΡΩΝ ΠΟΛΥΔΩΡΑΣ: Εννοώ να μου απαντήσετε όχι υπεκφεύγοντας αλλά

ουσιαστικά.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Πριν έλθετε, απάντησα.
ΒΥΡΩΝ ΠΟΛΥΔΩΡΑΣ: Γνωρίζω όλη την πολιτική σας και ξέρω ότι είναι
πολιτική της υπεκφυγής.
Θα απαντήσω τώρα, όπως σας δήλωσα προηγουμένως, στον κ. Σπυρόπουλο. Είναι καταστροφικό το πνεύμα της συζητήσεως με αναγωγή στο παρελθόν

-μπορεί βέβαια να πει κανείς ότι το παρελθόν διδάσκει και είναι χρήσιμοκαι μάλιστα με ορολογία σημειολογική, η οποία είναι μονομερής, μη αντικειμενική, υποκειμενική και δεν ανταποκρίνεται στην επιστημονική αξία της ιστορίας.
Εγώ γι' αυτό παρενέβην και σας είπα να αφήσετε τη γενική ρήτρα περί
Δεξιάς, διότι εγώ, που μου είπατε για εξορίες, είμαι παιδί λαϊκού δικαστού του ΕΑΜ. Εγώ έχω χορτάσει ξυπολησιά περισσότερη από εσάς, επειδή γνωριζόμαστε. Δεν μπαίνει ούτε ταξικό ζήτημα ούτε ιστορικό ζήτημα.
Εκείνο που είναι θέμα για την πολιτική διαλεκτική είναι τούτο και σας το αιτιώμαι ευθέως: Κάνουμε μία υπερπροσπάθεια ως λαός, ως πολιτικό σύστημα για την ΟΝΕ για παράδειγμα. Το αξιοποιείτε περίφημα για να καλύψετε την ανικανότητά σας πίσω από αυτό. Είναι πρόβλημα. Κάνουμε μία προσπάθεια για τη Δημόσια Διοίκηση. Εγώ αποδέχομαι και τις προτάσεις στον κορμό τους, όχι σε κάθε τους έκφανση, του πορίσματος της ΔΕΗ. Αποδέχομαι το πρώτο υλικό. Αυτό φωνάζω. Το φέρνει η, από την Κυβέρνηση, ορισθείσα επιτροπή ως διαπιστωτικό υλικό, για να προχωρήσουμε ύστερα στο πώς να το ανατάμουμε.
Αυτά, όμως, τα φέρνει και η Νέα Δημοκρατία. Γιατί να μην έχουμε
αξιοπιστία να μας ακούτε ως κυβερνών κόμμα; Διότι εδώ έχουμε πάντα άλλοθι στην περίπτωση της διοικήσεως τη Δεξιά και το νεοφιλελευθερισμό. Μα, εσείς κάνετε ακύρωση του κράτους σε πολλές περιπτώσεις!
ΡΟΒΕΡΤΟΣ ΣΠΥΡΟΠΟΥΛΟΣ: Δεν είπα μόνο αυτό, όμως.
ΒΥΡΩΝ ΠΟΛΥΔΩΡΑΣ: Τι εννοώ ακύρωση του κράτους; Σας λέμε να οριοθετήσουμε το έρημο το κράτος. Το θέλουμε υπαρκτό, δυνατό, αξιόπιστο, αποτελεσματικό, ακόμη και στην περίπτωση των ανωνύμων εταιρειών του δημοσίου, όπου έχουμε τη σύγχυση με τη νομική έννοια του όρου των αρμοδιοτήτων του ιδιωτικού τομέα με το δημόσιο τομέα.
Στη μητρόπολη του καπιταλισμού, στις Ηνωμένες Πολιτείες της Αμερικής, έχουμε το αυστηρότερο σύστημα ελέγχων. Εκεί, στην ελεύθερη αγορά! Υπάρχει κράτος. Εδώ στο μεταναστευτικό είναι "μπάτε σκύλοι αλέστε και αλεστικά μη δίνετε", στη Δημόσια Διοίκηση έχουμε ένα κομματικό κράτος παράξενο, αναποτελεσματικό.
Εμείς θέλουμε να σεβαστούμε το δημόσιο υπάλληλο και να του φτιάξουμε ένα πλαίσιο -με σας, με την Κυβέρνηση- αξιοκρατίας, δικαιοσύνης και υπομνήσεως του καθήκοντος και του όρκου. Είναι άγνωστη έννοια, όμως, 
αποσυνάγωγη έννοια η έννοια του καθήκοντος από το κομματικό δημοσιοϋπαλληλικό κατεστημένο του ΠΑ.ΣΟ.Κ. Γιατί έχουμε νομιμοφροσύνη στο κόμμα και όχι
στον όρκο και το καθήκον το υπηρεσιακό.
Το δίλημμα που σας θέτω, αν δεν μπορείτε να διοικήσετε παραιτηθείτε,
δεν είναι ρητορικό. Το εννοώ. Και δεν το λέω από κομματική ιδιοτέλεια, το λέω για να κερδίσω χρόνο ως λαός.
'Εχουμε τους πολίτες μας σε κάτι ανύπαρκτα κτίρια. Το κτιριακό σας απασχολεί; Είναι εικόνα κράτους, ακόμη και για το εικαστικό μέρος; Ξέρετε ότι πίσω από το κτιριακό δεν είναι μόνο η ανικανότητα. Είναι και τα νοίκια, είναι και το τι γίνεται και το ποιος θα οικονομήσει, ποιος θα παράσχει το κτίριο ως εκμισθωτής στο κράτος και λογαριάζουμε και τις τράπεζες και λογαριάζουμε και τα λεφτά. Εκδοχή διαφθοράς δηλαδή.
Θέλουμε να συνεννοηθούμε για τον πολίτη, για τον υπάλληλο, για το
κράτος. Εδώ είμαστε και όταν θα δούμε το θετικό δεν έχουμε κανένα δισταγμό να το πούμε. Μη μας καλείτε όμως να βλέπουμε το Δούναβη των δεινών, την επιδείνωση και να σιωπούμε.
Αυτό είναι το περιεχόμενο της επερωτήσεώς μας, να συνεννοηθούμε
επιτέλους.
Ευχαριστώ πολύ κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κύριε Πρόεδρε, πριν δώσω συγκεκριμένες απαντήσεις στις συγκεκριμένες ερωτήσεις των συναδέλφων, θα μου επιτρέψετε να κάνω μία επισήμανση. Αφορά την ειλικρίνεια των δηλώσεων και θέσεων της Νέας
Δημοκρατίας σε σχέση με τη διάθεση για συνεννόηση.
Πολύ καιρό τώρα η έννοια "συνεννόηση" από την πλευρά της Αξιωματικής Αντιπολίτευσης έχει μια ιδιότυπη σημασία. Ναι μεν φραστικά δηλώνει ότι προσφέρεται για να συνεννοηθούμε, αλλά δηλώνει ότι δεν υπάρχει κανένα απολύτως πεδίο συνεννόησης. 'Ετσι περίπου διατυπώνεται η έννοια και η προσφορά της "συνεννόησης", διότι δεν έχει καμία άλλη έννοια προφανώς το ότι σε κανένα, μα, σε κανένα απολύτως θέμα, ακόμη και σε εκείνα που περιέχουν θετικές πρωτοβουλίες της Κυβέρνησης, δεν βρίσκετε θετικά στοιχεία.
Ανέφερα λίγο πριν ότι το 45% των ερωτηθέντων σε σχετική δημοσκόπηση, κρίνει ότι τα μέτρα που ήδη ανέφερα -και δεν θέλω να τα επαναλάβωθέλετε να τα πω μέτρα εκσυγχρονισμού, επειδή οι λέξεις χάνουν τη σημασία τους θα πω μεταρρυθμίσεων στη Δημόσια Διοίκηση- είναι προς θετική κατεύθυνση και ότι ο λαός, οι ερωτηθέντες πιστεύουν πως κάτι κινείται στο χώρο της Δημόσιας Διοίκησης και ότι είναι προς καλύτερη κατεύθυνση. Αντιστοίχως το 40% θεωρεί ότι είναι στάσιμη η κατάσταση και το 15% θεωρεί ότι τα πράγματα χειροτερεύουν.
Η Νέα Δημοκρατία μεταξύ του 85% και του 15% αποδέχεται την άποψη του 15%, περιγράφοντας την κόλαση του Δάντη στη Δημόσια Διοίκηση.
Αυτό είναι ένα σημείο, που πρέπει να μας οδηγήσει σε έναν προβληματισμό γύρω από το ποια πρέπει να είναι η αφετηρία γι' αυτήν την περίφημη συνεννόηση που ο λαός τη θέλει, τη ζητάει, η Νέα Δημοκρατία τη διακηρύσσει, αλλά δεν την εφαρμόζει και δεν την υλοποιεί. Αυτή είναι η πρώτη παρατήρηση.
ΒΥΡΩΝ ΠΟΛΥΔΩΡΑΣ: Είστε δηλαδή συστηματικός διαστρεβλωτής.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου, με το νου που διαθέτω να ερμηνεύσω και να αποδώσω αυτά που λέτε.
ΒΥΡΩΝ ΠΟΛΥΔΩΡΑΣ: Γιατί πάτε στο 85%; Κι εμείς είμαστε στο 85%, αλλά
να κινείται προς τη σωστή κατεύθυνση. Συγκεκριμένα πράγματα. Να υπάρχει όμως εφαρμοσιμότητα και αποτέλεσμα.
ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, σας παρακαλώ. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Επιτρέψτε μου να συνεχίσω. Συστήσατε λέτε...
ΒΥΡΩΝ ΠΟΛΥΔΩΡΑΣ: Μας στριμώξατε αυτάρεσκα στο 15%. Τι είναι αυτά;
Πολλά είναι στο 85%, αλλά δεν έχουν εφαρμοσιμότητα.
ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, σας παρακαλώ! Σας ακούσαμε με προσοχή, ας ακούσουμε τώρα και τον Υπουργό.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μία ακόμα διευκρίνηση περί του όρου της αυτοϊκανοποιήσεως του ομιλούντος, όρου που ενδεχομένως θα μπορούσε να παρερμηνευτεί ... εγώ προσωπικά είμαι εκείνος που ποτέ δεν είπα πως η Κυβέρνηση είναι ικανοποιημένη -διότι εγώ είμαι Κυβέρνηση στη συγκεκριμένη περίπτωση- από την κατάσταση στη Δημόσια Διοίκηση. Αν το έλεγε αυτό θα μπορούσε να θεωρηθεί ότι αντιφάσκει προς τον εαυτό της, όταν όλα τα μέτρα που παίρνει κινούνται προς την κατεύθυνση της διάγνωσης του οντολογικού μέρους της Δημόσιας Διοίκησης και το τόνισα από την πρώτη στιγμή, το τόνιζω κατ' επανάληψη και το τόνισα και σήμερα από την πρώτη στιγμή της τοποθέτησής μου.
'Ενα τρίτο στοιχείο που μου γεννά κάποια ανησυχία, πρέπει να πω, με
βάση και το κακό παρελθόν της Νέας Δημοκρατίας σε προσπάθειες της Κυβέρνησης για διακομματική συνεννόηση, είναι ότι όπου συγκροτήθηκαν διακομματικές επιτροπές, μηδέ εξαιρουμένης και της εθνικής διακομματικής επιτροπής Δημόσιας Διοίκησης, από όλες μαζί με το ΚΚΕ αποχωρήσατε. Αυτό, το μαζί με το ΚΚΕ, πρέπει να το επισημάνω, γιατί έκανα κάποιους συνειρμούς προηγουμένως...
ΒΥΡΩΝ ΠΟΛΥΔΩΡΑΣ: Δεν έχουμε προκαταλήψεις.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Φαίνεται ότι δεν έχετε προκαταλήψεις, προκειμένου να καταλάβετε το κάστρο της εξουσίας.
ΒΥΡΩΝ ΠΟΛΥΔΩΡΑΣ: Για το δίκιο μας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κατά τα λοιπά, δεν μπορεί να συμπίπτετε, εκτός εάν μετατοπισθήκατε εκεί, πείτε το στους ψηφοφόρους σας...
ΒΥΡΩΝ ΠΟΛΥΔΩΡΑΣ: Μας βγαίνετε από δεξιά. Είναι μέσα στο καιρό. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Το Εθνικό Συμβούλιο Διοικητικής Μεταρρύθμισης θα το καταργήσετε, είπε ο κ. Πολύδωρας, μόνοι σας, αν δεν σας αρέσουν τα θέματα, που θα σας προτείνονται για συζήτηση.
ΒΥΡΩΝ ΠΟΛΥΔΩΡΑΣ: Το προβλέπω.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το ερμηνεύω εγώ όμως με το ότι λέτε πως "θα σας οδηγήσουμε σε διάλυση ενός συμβουλίου, που το ξεκινάτε με ελπίδες και με όνειρα γιατί εμείς δεν θέλουμε θετικά βήματα μπρος. Εμείς θέλουμε" -λέτε σαν Νέα Δημοκρατία ...
ΒΥΡΩΝ ΠΟΛΥΔΩΡΑΣ: Από την πόλη έρχομαι και στην κορφή κανέλλα. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): ...ή το υπονοείτε- "ό,τι κάναμε στις διακομματικές επιτροπές, από τις οποίες αποχωρήσαμε για να καταδείξουμε τη ματαιότητα των προσπαθειών σας, να το πράξουμε και εδώ". Ελπίζω να μην το τολμήσετε. 
ΒΥΡΩΝ ΠΟΛΥΔΩΡΑΣ: Ράβδος εν γωνία, άρα βρέχει.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί το όργανο, το Εθνικό Συμβούλιο Διοικητικής Μεταρρύθμισης, είναι ένα όργανο ανοιχτού διαλόγου, ένα όργανο διαβούλευσης, όπου τα κόμματα έχουν θεατές τους συμμετέχοντες. Και οι μετέχοντες είναι και η ΓΣΕΕ. Αναφερθήκατε λίγο πριν, στο ότι δεν ήρθε η ΑΔΕΔΥ...
Σας θυμίζω ότι ήρθε η ΓΣΕΕ και η ΑΔΕΔΥ δεν ήρθε γι'αυτήν τη συνεδρίαση για συγκεκριμένους λόγους. Και προφανώς δεν θα υπακούσει σε κελεύσματα. Θα έλεγα ότι είναι άδικο να το λέμε, ας χρησιμοποιήσω μια επιεική έκφραση, γιατί το ακηδεμόνευτό της η ΑΔΕΔΥ το απέδειξε και μη υπογράφοντας -κακώς κατά την άποψη της Κυβέρνησης- τη συλλογική συμφωνία και τη συλλογική σύμβαση κατά τη διάρκεια των συλλογικών διαπραγματεύσεων.
Τώρα ποιος παρενέβη κατά τη διάρκεια αυτών των διαδικασιών, η
Κυβέρνηση ή η Αντιπολίτευση, ποιος άφησε ακηδεμόνευτο το συνδικαλιστικό κίνημα για να πάρει το δρόμο του κατά τη διάρκεια των συλλογικών διαπραγματεύσεων, είναι μια άλλη ιστορία, την οποία τη συζητάμε ό,τι ώρα θέλετε.
Θα ήθελα να δώσω δυο απαντήσεις στον κ. Βασιλείου, γιατί το έθεσε το θέμα...
ΒΥΡΩΝ ΠΟΛΥΔΩΡΑΣ: Γιατί παρητήθη ο κ. Κατριβάνος; Γιατί δεν το έμαθα. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Θα σας απαντήσω.
'Εθεσε ο κ. Βασιλείου κάποια θέματα της πολιτικής προστασίας. Σε ό,τι αφορά τον εθελοντισμό, αυτήν τη στιγμή είναι υπό επεξεργασία στο Υπουργείο Εσωτερικών το σχέδιο για την οργάνωση του εθελοντισμού, το οποίο φέρει την ονομασία "Δημήτριος Καραμολέγκος", αφιερωμένο στη μνήμη του εθελοντή πυροσβέστη που χάθηκε στην πυρκαγιά της Πεντέλης.
'Ηδη έχουν εξασφαλιστεί πεντακόσια εκατομμύρια (500.000.000) δραχμές από τον προϋπολογισμό του κράτους για την ενίσχυση αυτής της δραστηριότητας για το 2001. Η κατάθεση του προγράμματος είναι θέμα χρόνου και κατά την παρουσίασή του ασφαλώς τα κόμματα θα λάβουν γνώση.
Δεύτερο στοιχείο, που αφορά την πολιτική προστασία, είναι αν
σχεδιάζεται συνολικά το αντικείμενο της πολιτικής προστασίας. Σχέδιο βέβαια για την αντιμετώπιση των φυσικών καταστροφών υπήρχε και υπάρχει και ξέρετε ότι είναι το σχέδιο "ΞΕΝΟΚΡΑΤΗΣ".
Η φύση, όμως, τα τελευταία χρόνια παρουσιάζει μια διαφορετική
συμπεριφορά. Και η διαφορετική αυτή συμπεριφορά επιβάλλει προσαρμογή των μέτρων σ'αυτήν τη διαφορετικότητα.
Αλλά να μην παρατηρήσω και εγώ με θλίψη, αγαπητοί συνάδελφοι, ότι ενώ στην Αυστρία εκατόν πενήντα ψυχές χάθηκαν σε λίγα δευτερόλεπτα, εκεί δεν βρέθηκε κανείς να ζητήσει παραίτηση Κυβέρνησης, δεν βρέθηκε κανείς να ζητήσει συγκρότηση εξεταστικής επιτροπής, παραπομπή πολιτικών;
ΒΥΡΩΝ ΠΟΛΥΔΩΡΑΣ: Μην το συσχετίζετε. Αδικείτε τον εαυτό σας.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Αραγε αυτό το μοντέλο κράτους είναι μακριά από την Ελλάδα ή μήπως είναι μακριά ο πολιτισμός, ο πολιτικός πολιτισμός και οι πολιτικές αντιλήψεις ή μήπως η συντηρητική παράταξη εκεί ή η αντιπολίτευση και η κυβέρνηση εκεί αντιλαμβάνονται διαφορετικά τις έννοιες "εθνικό συμφέρον, εθνικό κύρος και εθνική αξιοπρέπεια";

Μα, εσείς δεν αφήσατε τίποτα. Μία βροχή πέφτει και την επόμενη μέρα
λέτε να παραιτηθεί η Κυβέρνηση. Βεβαίως αυτά ονειρεύεσθε το βράδυ, μ'αυτά ξυπνάτε το πρωί. Γίνεται η συμφορά του "ΣΑΜΙΝΑ", μέχρι και την δια τουφεκισμού ή δι'απαγχονισμού εκτέλεση του Πρωθυπουργού κοντέψατε να ζητήσετε.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εδώ σκοτώθηκε μια γυναίκα. Δεν το λάβατε υπόψη σας;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ την κ. Παπακώστα. Ειλικρινά αυτό το κατ'επάγγελμα και καθ' έξιν διακόπτειν δεν είναι καλό.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Εσείς είσθε καθ' υποτροπήν. ΠΡΟΕΔΡΕΥΩΝ (Παναγιώτης Σγουρίδης): Νομίζω ότι έχετε άδικο και θα
πρέπει το άδικο να σας το αποδώσουμε, διότι ο κύριος Υπουργός σας άκουσε όλους με θρησκευτική ευλάβεια. Είπατε να μιλήσετε, μιλήσατε και τώρα που απαντάει ο κύριος Υπουργός, εσείς συνεχίζετε να διακόπτετε.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: 'Οχι στην πρωτολογία στη
δευτερολογία.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):....πρόκειται για το πώς αντιλαμβανόμαστε το ρόλο της Βουλής και το πώς αντιλαμβανόμαστε τη δική μας θέση.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, αφήστε τον κύριο
Υπουργό να πει αυτά που έχει να πει και από κει και πέρα κρίνουν αυτοί που θα διαβάσουν τα Πρακτικά.
ΒΥΡΩΝ ΠΟΛΥΔΩΡΑΣ: Γιατί παραιτήθηκε ο κ. Κατριβάνος;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Η παραίτηση του κ. Κατριβάνου νομίζω ότι εξηγήθηκε και δεν είναι ζήτημα, κύριε Πολύδωρα, αυτής της διαδικασίας ...
ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, σας παρακαλώ. Αυτό αν θέλετε να το ρωτήσετε δεν θα το ρωτήσετε εντός της Αιθούσης.
ΑΘΑΝΑΣΙΟΣ ΔΑΒΑΚΗΣ: Μα, είπε ότι θα απαντήσει.
ΠΡΟΕΔΡΕΥΩΝ (Παναγιώτης Σγουρίδης): Θα τον αφήσετε να μιλήσει; Κύριε Υπουργέ, προχωρήστε σ' αυτά που είχατε να πείτε και αφήστε την παραίτηση του κ. Κατριβάνου για το τέλος.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Και συνεχίζω λέγοντας ότι ασφαλώς και έχετε δίκιο όταν λέτε ότι υπάρχει ανάγκη απλούστευσης των διαδικασιών. Είναι το πρώτο πράγμα που έχουμε επισημάνει και όταν είπαμε ήδη ότι έχουμε συγκροτήσει ειδική ομάδα διοίκησης έργου με το ν. 2503/97, μικτή ομάδα όχι μόνο υπηρεσιακών αλλά και εξωυπηρεσιακών παραγόντων, για την απλούστευση των 
δικών μας διαδικασιών έχουμε ζητήσει το ίδιο πράγμα απ' όλα τα Υπουργεία. Να καταγράψουν δηλαδή τις διαδικασίες τους, να προτείνουν απάλειψη
περιττών δικαιολογητικών, περιττών εγγράφων και να καταλήξουν σε ένα απλό ενιαίο κείμενο για την κάθε διοικητική διαδικασία.
Αυτό όμως είναι δουλειά σκληρή και ξέρετε πάρα πολύ καλά πόσο δύσκολη δουλειά είναι η κωδικοποίηση, για την οποία επαναλαμβάνω την προηγούμενη απάντησή μου ότι αποσύρθηκε η διάταξη του άρθρου 10 του νομοσχεδίου επί

του οποίου ο ν. 2830/2000 για να έρθει ολοκληρωμένη η πρόταση από την Κυβέρνηση, που σύντομα θα είναι στη διάθεσή σας. 'Αλλωστε, είναι μέρος του προγράμματος "ΠΟΛΙΤΕΙΑ"
ΑΙΚΑΤΕΡΙΝΗ ΠΑΠΑΚΩΣΤΑ- ΣΙΔΗΡΟΠΟΥΛΟΥ: Για το Συνήγορο του Πολίτη δεν
αναφερθήκατε.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εγινε ερώτηση για τα πορίσματα του Σώματος Ελεγκτών Επιθεωρητών Δημόσιας Διοίκησης και του Συνηγόρου του Πολίτη. Η ερώτηση -και σας τη διαβάζω γιατί ελληνικά καλά ξέρω και σωστά τα ερμηνεύωείναι: Υπάρχει πρόβλεψη από το νόμο για εφαρμογή των προτάσεων και πορισμάτων του Συνηγόρου του Πολίτη και του Σώματος Ελεγκτών Επιθεωρητών Δημόσιας Διοίκησης; Αυτό ερωτά η ερώτηση.
Και σας απαντώ "ναι". Είναι υποχρεωτική η αξιοποίηση και η
υλοποίηση και η εφαρμογή των προτάσεων του Συνηγόρου του Πολίτη και του Σώματος Ελεγκτών Επιθεωρητών Δημόσιας Διοίκησης. Αν δεν υπάρχει συγκεκριμένη υλοποίηση, ασφαλώς και είναι δικαίωμα του Βουλευτή να ασκήσει έλεγχο ερωτώντας το αρμόδιο Υπουργείο γιατί δεν υλοποιεί. Και καλά θα κάνει να το πράξει. Και εμείς το θέλουμε αυτό. Αλλά η νομοθετική πρόβλεψη για την υποχρεωτικότητα υπάρχει. Και αυτήν την απάντηση έδωσα. 
Τι σημαίνει διαρκής μεταρρύθμιση, αναρωτήθηκε ο κ. Δαβάκης. Δεν θέλω
να αναλωθώ τώρα σε θεωρητικές αναλύσεις. 'Οταν, μια χώρα που είναι, θα
έλεγα, από τις κορυφαίες, από πλευράς δομών της Δημόσιας Διοίκησης, όταν μια χώρα που δεν χρειάζεται το γραπτό δίκαιο και λειτουργεί με το εθιμικό της δίκαιο ακόμα και σε επίπεδο Συντάγματος -και μιλώ για τη Μεγάλη Βρετανία- έχει το cambinet office με συμβούλους του Πρωθυπουργού που επεξεργάζονται καθημερινά ζητήματα διαρκούς μεταρρύθμισης, η διαρκής μεταρρύθμιση σε μια χώρα, που ασφαλώς υστερεί διοικητικά απέναντι στη Μεγάλη Βρετανία, όπως είναι η δική μας, είναι αυτονόητη ανάγκη. Διαρκής μεταρρύθμιση σημαίνει ότι κάθε μέρα που κυλάει οι νέες τεχνολογίες, που έρχονται, πρέπει να αξιοποιηθούν προς όφελος και το κάνουμε στο βαθμό που το κάνουμε....
ΒΥΡΩΝ ΠΟΛΥΔΩΡΑΣ: Μου θυμίζει τη διαρκή επανάσταση του Μάο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):...Τα αντικείμενα που προστίθενται στις αρμοδιότητες της Δημόσιας Διοίκησης επιβάλλουν διαρκώς και περισσότερο την αναζήτηση νέων μεθόδων λειτουργίας και επικοινωνίας με τους πολίτες. Αυτό σημαίνει διαρκής μεταρρύθμιση.
ΒΥΡΩΝ ΠΟΛΥΔΩΡΑΣ: Και έχει και μια αδυναμία: Την ανασφάλεια δικαίου. ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα από τις
διακοπές.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είπατε ότι, ναι μεν υπάρχει κατάθεση ψυχής, αλλά δεν υπάρχει κατάθεση πολιτικής. 'Οχι μόνο υπάρχει κατάθεση πολιτικής, 
αγαπητοί συνάδελφοι, μέσα από το σχέδιο "πολιτεία" -το είχα δώσει στον κ. Πολύδωρα, αλλά επειδή προτιμά τα φιλοσοφικά κείμενα έχω την αίσθηση.... 
ΒΥΡΩΝ ΠΟΛΥΔΩΡΑΣ: Το διάβασα και κατ' εξαίρεση μάλιστα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το διαβάσατε; Χαίρομαι, κύριε Πολύδωρα, που κατάφερα αυτήν την εξαίρεση. Θα σας πω, λοιπόν, ότι το Υπουργείο ...
ΠΡΟΕΔΡΕΥΩΝ (Παναγιώτης Σγουρίδης): 'Αρα περιέχει μέσα στοιχεία
φιλοσοφίας.
ΒΥΡΩΝ ΠΟΛΥΔΩΡΑΣ: 'Εψαχνα για κανένα ψήγμα.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): ... προχωρά ήδη και ολοκληρώνει την κατάρτιση εθνικού σχεδίου δράσης για τη Δημόσια Διοίκηση με σκοπό να υλοποιούνται οι
δράσεις σε όλη τη Δημόσια Διοίκηση και να ελέγχεται η υλοποίησή τους, να αποφευχθεί η επικάλυψη και η υλοποίηση συγκρουόμενων δράσεων.
Το εθνικό σχέδιο δράσης για τη Δημόσια Διοίκηση περιλαμβάνει εθνικό
σχέδιο Δημόσιας Διοίκησης για την κεντρική διοίκηση, κεντρικά επιχειρησιακά προγράμματα Υπουργείων και εποπτευόμενων από αυτά οργανισμών και περιφερειακά επιχειρησιακά προγράμματα των περιφερειών, των νομαρχιακών και των τοπικών αυτοδιοικήσεων.
Η έναρξη υλοποίησης του προγράμματος δεν αναστέλλει τα όποια άλλα προγράμματα ακολουθούνται και εφαρμόζονται. 'Εχουμε τη φιλοδοξία και την επιθυμία μέσα από τη εφαρμογή συγκεκριμένου επιχειρησιακού προγράμματος, το πρόγραμμα "ΠΟΛΙΤΕΙΑ" να λάβει σάρκα και οστά στα επόμενα χρόνια.
Δεν αγνοούμε τη δυσκολία του εγχειρήματος, όπως δεν αγνοούμε ότι είναι δύσκολο -και το επαναλαμβάνω με περισσή ειλικρίνεια, έστω κι αν αυτό παρερμηνεύτηκε από ορισμένους- ότι οτιδήποτε έχει να κάνει με τη Δημόσια Διοίκηση αφορά συνολικά το κράτος και τη λειτουργία του. Και όταν κανείς ασχολείται με ένα τόσο ευρύ και δαιδαλώδες αντικείμενο, δεν έχει παρά να γνωρίζει τις δυσκολίες της προσπάθειάς του.
ΒΥΡΩΝ ΠΟΛΥΔΩΡΑΣ: 'Εχετε δημόσια απάντηση για τον κ. Κατριβάνο; ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): 'Ομως, αγαπητοί συνάδελφοι, επειδή από την πλευρά της Νέας Δημοκρατίας διατυπώνεται -θεωρητικά τουλάχιστον και φραστικά- η πρόθεση συμμετοχής σε αυτή την εθνικού χαρακτήρα και εθνικής ωφελιμότητας προσπάθεια, δεν έχω και εγώ παρά να κάνω την ευχή, ό,τι λέει η Νέα Δημοκρατία να το εννοεί, γιατί αν δεν το εννοεί, το εννοεί ο λαός. Και ο λαός ξέρει και διακρίνει και ειλικρίνεια δηλώσεων και ειλικρίνεια πράξεων και ξέρει και βάζει τον καθένα στη θέση του. Είμαι βέβαιος ότι πάλι με τον ίδιο τρόπο θα κρίνει και στο μέλλον και πάλι εδώ θα είμαστε και θα τα λέμε από τους ίδιους ρόλους.
ΠΡΟΕΔΡΕΥΩΝ (Παναγιώτης Σγουρίδης): Για τον κ. Κατριβάνο;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Εάν θεωρούν ...
ΠΡΟΕΔΡΕΥΩΝ (Παναγιώτης Σγουρίδης): Επειδή ακριβώς επιμένουν, ορίστε

πείτε το λόγο γιατί παραιτήθηκε ο κ. Κατριβάνος.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν ο κ. Πολύδωρας ανησυχεί ότι είναι και αυτό μέρος ... 
ΒΥΡΩΝ ΠΟΛΥΔΩΡΑΣ: Μήπως έχετε ανάγκη για δημόσια εξήγηση.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Υπάρχει γενικότερος ανασχεδιασμός ...

ΒΥΡΩΝ ΠΟΛΥΔΩΡΑΣ: 'Εχετε δημόσια απάντηση ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Πολύδωρα. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Υπάρχει απάντηση, κύριε Πολύδωρα, αλλά παρακαλώ να μην αντιλαμβάνεσθε την απάντησή μου ως ...
ΒΥΡΩΝ ΠΟΛΥΔΩΡΑΣ: Ανησυχώ για ...
ΠΡΟΕΔΡΕΥΩΝ (Παναγιώτης Σγουρίδης): Εσείς να ανησυχείτε για τα
υμέτερα.
BΥΡΩΝ ΠΟΛΥΔΩΡΑΣ: Ατυχής αντιπερισπασμός, δεν προσήκει.
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Υπουργέ. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Υπήρξε κάποια δήλωση του κ. Κατριβάνου για την παραίτησή του. Εγώ επαναλαμβάνω ότι μένω στο περιεχόμενο της δηλώσεως του κ. Κατριβάνου, την οποία δεν έχει παρά να αναγνώσει κάθε ενδιαφερόμενος, να 
τη σεβαστεί, διότι ο κ. Κατριβάνος είναι ένας άνθρωπος, ο οποίος έχει και το θάρρος της γνώμης του και την ειλικρίνεια των όσων λέει κατά καιρούς και νομίζω ότι έχει γράψει την ιστορία του.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Κηρύσσεται περαιωμένη η συζήτηση επί της υπ' αριθμόν 20/3.11.2000
επερώτησης των Βουλευτών της Νέας Δημοκρατίας προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης στο χώρο της Δημόσιας Διοίκησης κλπ.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 22.11' λύεται η συνεδρίαση για
αύριο ημέρα Τρίτη 21 Νοεμβρίου 2000 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

O ΠΡΟΕΔΡΟΣ ΟΙ ΓΡΑΜΜΑΤΕΙΣ 

