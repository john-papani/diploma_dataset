      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΟΓ΄
      Παρασκευή, 14 Φεβρουαρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή Κ. Τσιπλάκη, σελ.
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Πεύκης, το 2ο Γυμνάσιο Διαπολισμικής Εκπαίδευσης του Ελληνικού, το Γυμνάσιο Ομβριακής και Σπερχειάδος Φθιώτιδας το Ενιαίο Λύκειο Γαστούνης Ηλείας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 17 Φεβρουαρίου 2003, σελ.
4) Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών, σχετικά με την παρουσία αυστριακής εταιρείας φορτηγών αυτοκινήτων διεθνών μεταφορών στη βόρεια Ελλάδα, κλπ., σελ.
β) Προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση του κτιριακού προβλήματος του Αριστοτέλειου Πανεπιστημίου Θεσσαλονίκης, σελ.
γ) Προς τον Υπουργό Εσωτερικών, Δημοσίας Διοίκησης και Αποκέντρωσης, σχετικά με τη συμμετοχή των αποδήμων Ελλήνων στις εθνικές εκλογές, σελ.
δ) Προς τον Υπουργό Δημόσιας Τάξης, σχετικά με την αντιμετώπιση του προβλήματος αυταρχικής συμπεριφοράς αστυνομικών οργάνων κ.λπ., σελ.
ε) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα προβλήματα κατά την εφαρμογή της δεύτερης φάσης του Εθνικού Κτηματολογίου στην Πάτρα, σελ.
5. Συζήτηση επερώτησης προς τον Υπουργό Γεωργίας, σχετικά με την ανεπάρκεια της πολιτικής και των μέτρων για την οικονομική ανακούφιση των ελαιοπαραγωγών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση έκθεσης Διαρκούς Επιτροπής:
Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμου του Υπουργείου Εξωτερικών:
α. «Κύρωση των πρωτοκόλλων για προσαρμογή των θεσμικών πτυχών της Ευρωπαϊκής Συμφωνίας συνδέσεως μεταξύ των Ευρωπαϊκών Κοινοτήτων και των Κρατών – Μελών τους, αφ’ ενός, και: 1. της Δημοκρατίας της Βουλγαρίας, 2. της Δημοκρατίας της Πολωνίας, 3. της Ρουμανίας, 4. της Δημοκρατίας της Ουγγαρίας, 5. της Σλοβακικής Δημοκρατίας, 6. της Τσεχικής Δημοκρατίας, αφ’ ετέρου, προκειμένου να ληφθεί υπόψη η προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή Ένωση», σελ.
β. της Συμφωνίας για το Εμπόριο, την Ανάπτυξη και τη Συνεργασία μεταξύ της Ευρωπαϊκής Κοινότητας και των Κρατών-Μελών της, αφ’ ενός, και της Δημοκρατίας της Νότιας Αφρικής, αφ’ ετέρου, μετά της Τελικής Πράξης», σελ.
ΟΜΙΛΗΤΕΣ
Α. Επί των επικαίρων ερωτήσεων:
ΔΑΜΑΝΑΚΗ Μ., σελ.
ΕΥΘΥΜΙΟΥ Π., σελ.
ΖΗΣΗ Ρ., σελ.
ΚΑΝΕΛΛΗ Λ., σελ.
ΚΙΛΤΙΔΗΣ Κ., σελ.
ΜΑΛΕΣΙΟΣ Ε., σελ.
ΠΑΠΑΔΗΜΑΣ Λ., σελ.
ΣΤΡΑΤΑΚΗΣ Ε., σελ.
ΧΟΥΡΜΟΥΖΙΑΔΗΣ Γ., σελ.
ΧΡΥΣΑΝΘΑΚΟΠΟΥΛΟΣ Α., σελ.
Β. Επί της επερώτησης:
ΑΡΓΥΡΗΣ Ε., σελ.
ΚΑΛΛΙΩΡΑΣ Η., σελ.
ΚΩΝΣΤΑΝΤΙΝΟΥ Φ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΣΙΑΚΟΣ Ε., σελ.
ΣΑΛΑΓΚΟΥΔΗΣ Γ., σελ.
ΣΑΛΜΑΣ Μ., σελ.
ΣΚΑΝΔΑΛΑΚΗΣ Π., σελ.
ΣΤΕΡΓΙΟΥ Ι., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΟΓ΄
      Παρασκευή 14 Φεβρουαρίου 2003
      Αθήνα, σήμερα στις 14 Φεβρουαρίου 2003, ημέρα Παρασκευή και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Κιλτίδη, Βουλευτή Κιλκίς, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Ναυτικός Όμιλος Καλαμάτας «Ο ΠΟΣΕΙΔΩΝ» διαμαρτύρεται για την κατάσταση που επικρατεί στον τομέα των τακτικών επιχορηγήσεων του Ομίλου.
      2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Αστυνομικών Υπαλλήλων Νομού Δράμας ζητεί την αποκατάσταση των αποταχθέντων αστυνομικών για συνδικαλιστικούς λόγους, την ανέγερση Αστυνομικού Μεγάρου στη Δράμα κλπ.
      3) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Πηνείας Νομού Ηλείας ζητεί την ίδρυση πυροσβεστικού κλιμακίου στο Δήμο Πηνείας.
      4) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία το Σωματείο Μωσαϊκών Πλακάδων και Συναφών Τοιούτων «Ο ΕΡΜΗΣ» Πύργου Ηλείας ζητεί τη χορήγηση έκτακτης οικονομικής ενίσχυσης στους οικοδόμους.
      5) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία ο Δήμος Στυρέων Εύβοιας ζητεί την επάνδρωση του Αστυνομικού Σταθμού του Δήμου του.
      6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την επάνδρωση του Αστυνομικού Σταθμού του Δήμου του.
      7) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Νομού Ηρακλείου ζητεί την αναπροσαρμογή των συντάξεων των μελών του κ.λπ.
      8) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Υποθηκοφύλακας Ιωαννίνων ζητεί την αύξηση των οργανικών θέσεων του Υποθηκοφυλακείου Ιωαννίνων με υπαλλήλους που έχουν γνώσεις χειρισμού ηλεκτρονικών υπολογιστών.
      9) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο Σύλλογος Φυσικών Συμμετεχόντων στο Διαγωνισμό Εκπαιδευτικών του ΑΣΕΠ ζητεί την επίλυση του προβλήματος που έχει δημιουργηθεί σχετικά με τους διορισμούς Φυσικών ΠΕ 04 01.
      10) Η Βουλευτής Αθηνών κ. ΜΑΡΙΑ ΔΑΜΑΝΑΚΗ κατέθεσε αναφορά με την οποία ο Πολιτιστικός Σύλλογος του Αρκαδικού Χωριού Κυνουρίας «Ρεπουτίνα» ζητεί την άμεση υλοποίηση του προγράμματος ανάπτυξης του Αρκαδικού Χωριού.
      11) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Οικολογική Κίνηση Κοζάνης ζητεί από τη ΔΕΗ να δημοσιοποιήσει τις μετρήσεις για την εξέλιξη των διαστάσεων των επικίνδυνων ρηγμάτων στο Ορυχείο του Τομέα 6 της Επιχείρησης.
      12) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο κ. Ελευθέριος Μηλιόπουλος Διδάκτωρ Νευροπαθολογίας του Πανεπιστημίου Αθηνών εκθέτει απόψεις για την καταπολέμηση του καρκίνου.
      13) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμαρχος Εσπερίων Κέρκυρας ζητεί τη μη κατάργηση για γραφείων του ΟΤΕ στους Καρουσάδες Κέρκυρας.
      14) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ομοσπονδία Ποντιακών Σωματείων Βόρειας Ελλάδας ζητεί τη χορήγηση οικονομικής ενίσχυσης.
      15) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Συντονιστική Επιτροπή για τη διάσωση του αρχαιολογικού χώρου Μακρυγιάννη ζητεί τη λήψη μέτρων προστασίας του πιο πάνω αρχαιολογικού χώρου από τη μελετώμενη ανέγερση μνημείου.
      16) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η κυρία Κορίνα Καρκανίδου, ψυχολόγος, ζητεί την απενεργοποίηση των κινητών τηλεφώνων των χρηστών στα μέσα μαζικής κυκλοφορίας.
      17) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Θεσσαλίας ζητεί την εφαρμογή της 24ωρης βάρδιας για τα μέλη της.
      18) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Δήμος Τυμπακίου Κρήτης ζητεί την αναβάθμιση του Παραρτήματος ΙΚΑ Τυμπακίου.
      19) Η Βουλευτής Μαγνησίας κ. ΖΕΤΤΑ ΜΑΚΡΗ με αναφορά της ζητεί την αναβάθμιση του Περιφερειακού Ιατρείου Κισσού και την πλήρη στελέχωσή του με ιατρούς κλπ.
      20) Ο Βουλευτής Χαλκιδικής κ. ΑΘΗΝΑΙΟΣ ΦΛΩΡΙΝΗΣ κατέθεσε αναφορά με την οποία η Ένωση Ιατρών Νοσοκομείου και Κέντρων Υγείας Νομού Χαλκιδικής ζητεί την αύξηση των κονδυλίων για τις εφημερίες των ιατρών κλπ.
      21) Ο Βουλευτής Θεσσαλονίκης κ. ΧΑΡΑΛΑΜΠΟΣ ΤΣΙΟΚΑΣ κατέθεσε αναφορά με την οποία ο Αγροτικός Συνεταιρισμός Νέων Μαλγάρων Θεσσαλονίκης ζητεί την άμεση απορρόφηση της παραγωγής ρυζιού εσοδείας 2002.
      22) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ομοσπονδία Προσωπικού ΕΚΑΒ Θεσσαλονίκης ζητεί την ένταξη των μελών της στα βαρέα και ανθυγιεινά επαγγέλματα, τη δημιουργία ειδικού συνταξιοδοτικού καθεστώτος κλπ.
      23) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ένωση Αγροτικών Δασικών Συνεταιρισμών Κόνιτσας – Ζαγορίου – Μετσόβου ζητεί η παράταση της προγραμματικής συμφωνίας για την παραλαβή στύλων εξηλεκτρισμού από τη ΔΕΗ να γίνει όχι μόνο με οικονομοτεχνικά κριτήρια αλλά και με κοινωνικά.
      24) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία ο Σύλλογος Πολυτέκνων Γονέων Νομού Ιωαννίνων ζητεί τη μη κατάργηση της δωρεάν διανομής τροφίμων από τα αποθέματα της παρέμβασης στα μέλη του.
      25) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία ο κ. Νικόλαος Ξανθός, κάτοικος Νέας Καλλικράτειας   Χαλκιδικής, διαμαρτύρεται για την απόρριψη προϋπηρεσίας του και την αποκοπή του από τον τελικό πίνακα επιτυχόντων σε διαγωνισμό για τα «ΕΛΛΗΝΙΚΑ ΠΕΤΡΕΛΑΙΑ Α.Ε.».
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη θέρμανσης σε σχολείο της Πάτρας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα οικονομικά προβλήματα της ΔΕΠΑΠ όσον αφορά στη διεξαγωγή του καρναβαλιού στην Πάτρα.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην υπόθεση της απάτης με τα φάρμακα στο Πανεπιστημιακό Νοσοκομείο Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αίτημα οικονομικής ενίσχυσης του Δημάρχου Καλαβρύτων για την αποκατάσταση των ζημιών από την κακοκαιρία.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο μέλλον των 75 συμβασιούχων εργαζομένων στο Δήμο Πατρέων.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη δημιουργία Εμπορευματικού Κέντρου στην Πάτρα.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις παραλείψεις που υπάρχουν αναφορικά με την Αχαΐα στον «Ολυμπιακό Προπονητή οδηγό 2004».
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο πρόβλημα έλλειψης αιθουσών του Πειραματικού Σχολείου στη Λάγγουρα της Πάτρας.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση της δρομολόγησης των διαδικασιών για την ολοκλήρωση του έργου Διακονιάρη στο Νομό Αχαΐας.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο αγροτικό ιατρείο στο χωριό Βελιτσές Αχαΐας.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καταστροφή του οδοστρώματος στην επαρχιακή οδό Κουρλαμπά – Χαλανδρίτσα – Καλάβρυτα.
      37) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Τυμπακίου Ηρακλείου ζητεί την αναβάθμιση του παραρτήματος ΙΚΑ Τυμπακίου.
      38) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Ιωνίας Χίου ζητεί να διορθωθεί το αριθμητικό  λάθος που αλλοίωσε το εκλογικό αποτέλεσμα του Προέδρου του Τοπικού Συμβουλίου Νενήτων του Δήμου Ιωνίας.
      39) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία  ο Εμπορικός Σύλλογος Αγρινίου «Ο ΕΡΜΗΣ» ζητεί τη ρύθμιση οφειλών εμπόρων στο ΤΕΑΥΕΚ.
      40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά τις έρευνες για τη συντριβή του ελικοπτέρου του ΕΚΑΒ.
      41) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμος Κάτω Βροντούς Δήμου Νευροκοπίου Δράμας ζητεί την αποκατάσταση των ζημιών από τις πλημμύρες στο Δημοτικό Διαμέρισμα Κάτω Βροντούς Δράμας.
      42) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμος Κάτω Βροντούς Δήμου Νευροκοπίου Δράμας ζητεί την αποκατάσταση των ζημιών από την κακοκαιρία στα Δημοτικά Διαμερίσματα Κάτω Βροντούς και Βαθυτόπου Δράμας.
      43) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Δήμος Κάτω Βροντούς του Δήμου Νευροκοπίου Δράμας ζητεί την αποκατάσταση των ζημιών στον κάμπο Κάτω Βροντούς.
      44) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Ιατρός Ελευθέριος Μηλιόπουλος, αναφέρεται στην έρευνά του κατά του καρκίνου και ζητεί συμπαράσταση.
      45) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί τη διατήρηση των φοροαπαλλαγών για τα εισοδήματα των αναπήρων και θυμάτων πολέμου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 884/31-7-2002 ερώτηση δόθηκε με το υπ’ αριθμ. 718/8-2002 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση με αριθμό 884/31-7-2002 που κατέθεσε στη Βουλή των Ελλήνων ο Βουλευτής κ. Λευτέρης Ι. Παπανικολάου, με θέμα «Μεταλλαγμένα τρόφιμα», σας επισυνάπτουμε την απάντηση του Γενικού Δ/ντή του Ε.Φ.Ε.Τ. Δρ. Χρήστου Αποστολόπουλου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      2. Στην με αριθμό 898/31-7-2002 ερώτηση/ΑΚΕ 144 δόθηκε με το υπ’ αριθμ. 1326/22-8-2002 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση 898/144/31-7-2002 και αίτηση κατάθεσης εγγράφων που κατατέθηκε στη Βουλή από το Βουλευτή κ. Α. Γιαννόπουλο και όσον αφορά το θέμα αρμοδιότητάς μας, σας γνωρίζουμε τα εξής:
      Από τις διατάξεις του άρθρου 31 του π.δ. 234/80 προβλέπεται ότι σε περίπτωση έκτακτης εισαγωγής ασφαλισμένων σε ιδιωτικές κλινικές, ισχύει υποχρεωτικά γι’ αυτές το ημερήσιο νοσήλιο που καθορίζεται από τις σχετικές διατάξεις, ανεξάρτητα αν υπάρχει ή όχι σύμβαση μεταξύ αυτών και των ασφαλιστικών φορέων.
      Κατόπιν των ανωτέρω οι ασφαλιστικοί οργανισμοί στις περιπτώσεις έκτακτης εισαγωγής των ασφαλισμένων τους σε μονάδες ΜΕΘ ιδιωτικών κλινικών, καταβάλλουν το κρατικό τιμολόγιο και οι ασφαλισμένοι δεν πρέπει να επιβαρύνονται από τις κλινικές με επιπλέον ποσά.
      Πάντως το θέμα αυτό έχει απασχολήσει το Υπουργείο μας, το οποίο θα το εξετάσει με τα συναρμόδια Υπουργεία.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      3. Στην με αριθμό 939/1-8-02 ερώτηση δόθηκε με το υπ’ αριθμ. 81733/22-8-02 έγγραφο από τον Υφυπουργό Εθνικής Παιδείας κα Θρησκευμάτων η ακόλουθη απάντηση:
      «Απαντώντας στην ερώτηση με αριθμό 939/1-8-02 την οποία κατέθεσε ο Βουλευτής κ. Γεώργιος Βλάχος σχετικά με το επεισόδιο κατά του δασκάλου κ. Σεβδαλή Κωνσταντίνου, σας γνωρίζουμε τα εξής:
      Ύστερα από αναφορά του Δημάρχου Καρπάθου κ. Κατσάνη Χρήστου κατά το δασκάλου του 2ου Δημοτικού Σχολείου Καρπάθου κ. Σεβδαλή Κων/νου και αναφορά του κ. Σεβδαλή Κων/νου κατά του Δημάρχου Καρπάθου, δόθηκε εντολή για διενέργεια Ένορκης Διοικητικής Εξέτασης, προκειμένου να εξετασθεί η τυχόν τέλεση πειθαρχικού παραπτώματος και των προσώπων που τυχόν ευθύνονται καθώς και η διερεύνηση των συνθηκών κάτω από τις οποίες αυτό έχει τελεστεί.
      Ο διενεργήσας την ανάκριση, όπως προκύπτει από το πόρισμα που μας υπέβαλε, διαπίστωσε ότι δεν προέκυψε η τέλεση πειθαρχικού παραπτώματος από τον εκπαιδευτικό κ. Κων/νο Σεβδαλή και η υπόθεση τέθηκε στο αρχείο, όπως γνωστοποιήθηκε και στον δάσκαλο με το αριθ. Φ. 361.8/59/Ε.Π. 192/12-12-2001 έγγραφό μας.
      Ως προς τη διερεύνηση και καταλογισμό τυχόν ευθυνών για το πρόσωπο του δημάρχου αρμόδιοι να επιληφθούν του θέματος ήσαν οι υπηρεσίες του Υπουργείου Εσωτερικών, Δ/νση Αυτοδιοίκησης και Αποκέντρωσης Περ. Νοτίου Αιγαίου, Γεν. Γραμματέας Περιφ. Νοτίου Αιγαίου κλπ. προς τις οποίες οι ενδιαφερόμενοι είχαν παράλληλα κοινοποιήσει τις αναφορές τους.
      Ο Υφυπουργός
      ΝΙΚ. ΓΚΕΣΟΥΛΗΣ»
      4. Στην με αριθμό 947/1-8-02 ερώτηση δόθηκε με το υπ’ αριθμ. 192/21-8-02 έγγραφο από τον Υφυπουργό Οικονομικών η ακόλουθη απάντηση:
      «Σε απάντηση της ερώτησης με αριθμό 947/1-8-02 που κατέθεσε ο Βουλευτής κ. Κ. Καρράς σχετικά με το ανωτέρω θέμα, σας γνωρίζουμε τα εξής:
      Σύμφωνα με τις διατάξεις του άρθρου 12 του ν. 2470/1997 «Αναμόρφωση μισθολογίου προσωπικού της Δημόσιας Διοίκησης και άλλες συναφείς διατάξεις» η προσαύξηση της οικογενειακής παροχής για δύο παιδιά ανέρχεται στο ποσό των 35,22 Ευρώ.
      Πέραν τούτου, σας πληροφορούμε ότι έχει ήδη κατατεθεί πρόταση της ομάδας εμπειρογνωμόνων, που ασχολήθηκε με τη μελέτη ενός νέου συστήματος αμοιβών για τους μόνιμους πολιτικούς δημοσίους υπαλλήλους, στα πλαίσια του οποίου θα επανεξετασθούν όλα τα επιδόματα και οι παροχές εν γένει.
      Ο Υφυπουργός
      Γ. ΦΛΩΡΙΔΗΣ»
      5. Στην με αριθμό 948/1-8-02 ερώτηση δόθηκε με το υπ’ αριθμ. 556/22-8-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμ. 948/1-8-2002 ερώτηση του Βουλευτή κ. Κώστα Καρρά, σας γνωρίζουμε τα εξής:
      1. Το «Κέντρο Μελέτης και Έρευνας του Ελληνικού Θεάτρου – Θεατρικό Μουσείο», είναι Ν.Π.Ι.Δ. μη εποπτευόμενο από το Υπουργείο Πολιτισμού, αλλά επιχορηγούμενο από αυτό στο πλαίσιο της στήριξης και ενίσχυσης σημαντικών ιδιωτικού χαρακτήρα πολιτιστικών φορέων.
      Η πρόταση, προ ετών, του Υπουργείου Πολιτισμού να υπαχθεί στην εποπτεία του, εντασσόμενου στο Εθνικό Θέατρο, έτυχε αρνητικής απάντησης της Διοίκησής του.
      2. Παρόλα ταύτα το Υπουργείο Πολιτισμού επιχορηγεί το Θεατρικό Μουσείο σταθερώς και αδιαλείπτως με το ποσό των 100.000.000 δραχμών ετησίως. Επιπλέον, σε συνεργασία με τη Διοίκηση του έχουμε κινήσει τις διαδικασίες ένταξής του στο Γ΄ Κοινοτικό Πλαίσιο Στήριξης, ώστε να αποκτήσει μόνιμη στέγη.
      3. Το άμεσο πρόβλημα μεταστέγασης δεν αφορά τον κορμό του Θεατρικού Μουσείου αλλά τη Βιβλιοθήκη του, που στεγάζεται ούτως ή άλλως προσωρινά στο λεγόμενο Ροζ κτίριο που ανήκει στο Πανεπιστήμιο Αθηνών. Το Υπουργείο Πολιτισμού θα στηρίξει οικονομικά και με κάθε άλλο πρόσφορο μέσο, το Θεατρικό Μουσείο για την μεταστέγαση της Θεατρικής Βιβλιοθήκης του σε χώρο που θα επιλέξει η Διοίκησή του.
      Ο Υπουργός
      ΕΥΑΓΓΕΛΟΣ ΒΕΝΙΖΕΛΟΣ»
      6. Στην με αριθμό 949/1-8-02 ερώτηση δόθηκε με το υπ’ αριθμ. 192750/23-8-02 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμό πρωτ. 949/1-8-2002 του Βουλευτή κ. Ευάγγελου Γ. Πολύζου, σας γνωρίζουμε:
      Σύμφωνα με την μελέτη της Επιτροπής, εκτιμάται ότι ένα σημαντικό τμήμα των πόρων των διαρθρωτικών ταμείων δεν θα μεταφερθεί στο ΑΕΠ της χώρας αλλά θα δαπανηθεί σε εισαγωγές από τις άλλες βιομηχανικές Ευρωπαϊκές χώρες. Η εξέλιξη αυτή δικαιολογείται από την μελέτη, ότι η χώρα μας, όπως και άλλες χώρες που ενισχύθηκαν από τα διαρθρωτικά ταμεία, αποτελεί μια μικρή ανοικτή οικονομία με μικρή βιομηχανική βάση όπου πολλά κεφαλαιουχικά προϊόντα ή τμήματα τέτοιων αγαθών, που είναι ζωτικά για την εκτέλεση των παρεμβάσεων των διαρθρωτικών ταμείων, δεν παράγονται εγχωρίως και θα πρέπει να εισαχθούν. Θεωρείται ότι η διαδικασία αυτή είναι απόλυτη θεμιτή στα πλαίσια της ενιαίας αγοράς και του ελεύθερου εμπορίου, τα δε αποτελέσματα των διαρθρωτικών πολιτικών και οι επενδύσεις, ιδιαίτερα οι σχετικές με τον εκσυγχρονισμό και την καινοτομία στις επιχειρήσεις, θα βελτιώσουν σημαντικά την παραγωγικότητα και την ανταγωνιστικότητα της εγχώριας παραγωγής, αυξάνοντας την βιομηχανική και εξαγωγική βάση. Τέλος, στη χώρα μας, όπως και σε πολλές άλλες αναπτυξιακές χώρες, η συμμετοχή του δευτερογενή τομέα, όπως και του πρωτογενή, στην διαμόρφωση του ΑΕΠ, μειώνεται διαχρονικά, προς όφελος του τριτογενή τομέα.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      7. Στην με αριθμό 964/1.8.02 ερώτηση που δόθηκε με το υπ’ αριθμ. 77812/23.8.02 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμό 964/1-8-2002 ερώτηση που κατατέθηκε στη Βουλή από το Βουλευτή κ.Στ.Καλογιάννη σχετικά με την λειτουργία του Κέντρου Παιδικής Μέριμνας Αρρένων Πωγωνιανής Ιωαννίνων, σας πληροφορούμε τα εξής:
      Στόχος του Υπουργείου μας είναι η σταδιακή μείωση του αριθμού των Κέντρων Παιδικής Μέριμνας και η εφαρμογή σύγχρονων μορφών Κοινωνικής Φροντίδας, ώστε να ξεπεραστεί η ιδρυματική μορφή προστασίας και υποστήριξης των παιδιών, τα οποία στερούνται οικογενειακού περιβάλλοντος. 
      Στα πλαίσια αυτά ξεκινά ένα εκτεταμένο πρόγραμμα αποϊδρυματοποίησης για τα απροστάτευα παιδιά με την εφαρμογή εναλλακτικών μεθόδων προστασίας, όπως είναι η υιοθεσία και ο θεσμός της ανάδοχης οικογένειας. Όπου αυτό δεν είναι εφικτό, θα δημιουργηθούν προστατευμένα μικρά διαμερίσματα ημιαυτόνομης διαβίωσης, προκειμένου τα παιδιά να έχουν ισότιμη συμμετοχή στην κοινωνικη και οικονομική ζωή.
      Ειδικότερα όσον αφορά στο Κέντρο Παιδικής Μέριμνας Αρρένων Πωγωνιανής, σας πληροφορούμε ότι συνεχίζεται η λειτουργία του.
      Ο Υφυπουργός
      ΔΗΜ. ΘΑΝΟΣ»
      8. Στην με αριθμό 965/1.8.02 ερώτηση που δόθηκε με το υπ’ αριθμ. 81736/22.8.02 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 965/1.8.2002, που κατατέθηκε στη Βουλή των Ελλήνων από το Βουλευτή κ.Νικόλαο Λέγκα, σχετικά με τη δημοσίευση του Ενιαίου Πίνακα Αναπληρωτών, σας πληροφορούμε ότι αναρτήθηκε στις Διευθύνσεις Πρωτοβάθμιας Εκπαίδευσης Ενιαίος Πίνακας αναπληρωτών με τις προϋπηρεσίες, ώστε να μπορεί ο κάθε ενδιαφερόμενος να ελέγξει την ορθότητα της προυπηρεσίας του ή των άλλων συναδέλφων του. Μέσω internet δόθηκε η δυνατότητα διόρθωσης πιθανών λαθών στις προϋπηρεσίες. Με βάση την τελική μορφή του Ενιαίου Πίνακα Αναπληρωτών έγιναν οι διορισμοί εκπαιδευτικών, σύμφωνα με το ν. 3027/2002.
      Ύστερα από τη δημοσιοποίηση του διορισμού των εκπαιδευτικών από τον προαναφερόμενο Ενιαίο Πίνακα Αναπληρωτών, ανασυντάσσεται ο παραπάνω Πίνακας, σύμφωνα με τις διατάξεις του ν. 3027/2002, από τον οποίο θα γίνουν οι προσλήψεις των προσωρινών αναπληρωτών για το σχολικό έτος 2002-2003.
      Συνημμένα σας αποστέλλουμε δύο πίνακες:
      1. Αλφαβητικός Ενιαίος Πίνακας Αναπληρωτών δασκάλων όπως στάλθηκε στις 2-7-02 στις Δ/νσεις Πρωτ/θμιας Εκπ/σης προκειμένου να ενημερωθούν οι ενδιαφερόμενοι για την προυπηρεσία τους και να ελεγχθεί η ορθότητα της.
      2. Ενιαίος Πίνακας Αναπληρωτών δασκάλων που χρησιμοποιήθηκε για τον διορισμό των δασκάλων (προηγούνται πολύτεκνοι και ομόζυγοι).
      Ο Υφυπουργός
      ΝΙΚΟΛΑΟΣ ΓΚΕΣΟΥΛΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΟΣ (Απόστολος Κακλαμάνης): Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 17 Φεβρουαρίου 2003.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
     1. Η με αριθμό 362/10.2.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Τσουκάτου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τους φύλακες των σχολικών κτιρίων.
     2. Η με αριθμό 370/11.2.2002 επίκαιρη ερώτηση της Βουλευτού της Νέας Δημοκρατίας κ. Ελισσάβετ Παπαδημητρίου προς τον Υπουργό Γεωργίας, σχετικώς με την αποζημίωση των πληγέντων από την έντονη κακοκαιρία, παραγωγών εσπεριδοειδών του Νομού Αργολίδας.
     3. Η με αριθμό 374/11.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις προθέσεις του Υπουργείου να καταθέσει νομοσχέδιο προς ψήφιση στη Βουλή, για τη «Ναυτική Εκπαίδευση, κατάρτιση κλπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
     1. Η με αριθμό 349/10.2.2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αλέξανδρου Βούλγαρη προς τον Υπουργό Υγείας και Πρόνοιας, σχετικώς με την πρόσληψη του αναγκαίου νοσηλευτικού προσωπικού στο Κέντρο Υγείας Ζαγοράς.
     2. Η με αριθμό 366/11.2.2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με την κλήρωση των σπιτιών που κατασκευάζονται για τις ανάγκες των Ολυμπιακών Αγώνων, στους δικαιούχους του Οργανισμού Εργατικής Κατοικίας.
     3. Η με αριθμό 373/11.2.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Οικονομίας και Οικονομικών, σχετικώς με την εκποίηση δημόσιας περιουσίας στην περιοχή του Αγίου Ιωάννη Ιεράπετρας Λασιθίου για την ανέγερση ξενοδοχείων κλπ.» 
     Κύριοι συνάδελφοι, έχω την τιμή να μεταφέρω στο Σώμα -και να παρακαλέσω να συμφωνήσετε- την ομόφωνη πρόταση της Διάσκεψης των Προέδρων η συνεδρίαση κοινοβουλευτικού ελέγχου της Παρασκευής 21.2.2003 να πραγματοποιηθεί την Πέμπτη 20.2.2003. 
     Επίσης, παρακαλώ το Σώμα να συμφωνήσει η συνεδρίαση της Τετάρτης 19.2.2003 να πραγματοποιηθεί το απόγευμα της ίδιας ημέρας, διότι το πρωί πραγματοποιεί τη συνεδρίασή της η Κοινοβουλευτική Ομάδα της Νέας Δημοκρατίας.
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Συνεπώς το Σώμα συμφωνεί. 
     Επίσης, έχω την τιμή να ανακοινώσω στο Σώμα ότι η Εισαγγελική Αρχή υπέβαλε στη Βουλή μηνυτήριες αναφορές κατά πρώην μελών της Κυβερνήσεως. 
     Ακόμη, η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμου των Υπουργείων Εξωτερικών: 
     α. «Κύρωση των πρωτοκόλλων για προσαρμογή των θεσμικών πτυχών της Ευρωπαϊκής Συμφωνίας συνδέσεως μεταξύ των Ευρωπαϊκών Κοινοτήτων και των Κρατών-Μελών τους αφ’ ενός, και: 1. της Δημοκρατίας της Βουλγαρίας, 2. της Δημοκρατίας της Πολωνίας, 3. της Ρουμανίας, 4. της Δημοκρατίας της Ουγγαρίας, 5. της Σλοβακικής Δημοκρατίας, 6. της Τσεχικής Δημοκρατίας, αφ’ ετέρου, προκειμένου να ληφθεί υπόψη η προσχώρηση της Δημοκρατίας της Αυστρίας, της Δημοκρατίας της Φινλανδίας και του Βασιλείου της Σουηδίας στην Ευρωπαϊκή Ένωση». 
     β. «Κύρωση της Συμφωνίας για το Εμπόριο, την Ανάπτυξη και τη Συνεργασία μεταξύ της Ευρωπαϊκής Κοινότητας και των Κρατών-Μελών της αφ’ ενός, και της Δημοκρατίας της Νότιας Αφρικής, αφ’ ετέρου, μετά της Τελικής Πράξης».
      Ο Βουλευτής κ. Κωνσταντίνος Τσιπλάκης ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα άδεια. 
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 377/11-2-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Ζαφειρόπουλου προς τους Υπουργούς Οικονομίας και Οικονομικών, Περιβάλλοντος, Χωροταξίας και Δημοσίων Έργων, σχετικώς με την αποκατάσταση των ζημιών που υπέστη ο Νομός Ηλείας από τις πρόσφατες καταστροφικές πλημμύρες, διαγράφεται λόγω κωλύματος του κυρίου Υπουργού. 
      Δεύτερη είναι η με αριθμό 372/11-2-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Κιλτίδη προς τον Υπουργό Μεταφορών και Επικοινωνιών, σχετικώς με την παρουσία αυστριακής εταιρείας φορτηγών αυτοκινήτων διεθνών μεταφορών στη βόρεια Ελλάδα κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Κύριε Υπουργέ, οι ιδιοκτήτες φορτηγών αυτοκινήτων διεθνών και εθνικών μεταφορών είναι ανάστατοι, προς το παρόν στη Θεσσαλονίκη και Β. Ελλάδα, από την «πειρατική» παρουσία αυστριακής εταιρείας με το πρόσχημα της δήθεν συνδυασμένης μεταφοράς. 
      Κατά παράβαση της ευρωπαϊκής και ελληνικής νομοθεσίας η εν λόγω εταιρεία (Gartner ΕΠΕ) προβαίνει σε μεταφορά προϊόντων από και προς εθνικά σημεία μεταφοράς με αλλοδαπά αυτοκίνητα. Ο ΟΣΕ δε κατά παράβαση κάθε δεοντολογίας παραχωρεί χώρο σε εταιρεία που δεν έχει καμία φορολογική αναφορά εντός της Ελλάδας. Επειδή αυτά που συμβαίνουν καταπατούν βάναυσα τη νομιμότητα και απειλούνται αυτονόητα δικαιώματα Ευρωπαίων-Ελλήνων πολιτών, 
      Ερωτάστε: 
      Προτίθεστε να παρέμβετε άμεσα εφαρμόζοντας τους νόμους, πριν η κατάσταση λάβει απρόβλεπτες διαστάσεις, που δεν τιμούν μια ευνομούμενη πολιτεία;». 
      Ο Υφυπουργός Μεταφορών και Επικοινωνιών,  κ. Εμμανουήλ Στρατάκης, έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε. 
      Είναι αλήθεια, κύριε συνάδελφε, ότι στις 20 Ιανουαρίου 2003 έφθασαν στη Θεσσαλονίκη, στον τερματικό σταθμό του ΟΣΕ, τα πρώτα εμπορευματοκιβώτια της εταιρείας «Gartner», τα οποία φορτώνονταν στον αυστριακό σιδηρόδρομο και μεταφέρονταν στον πρώτο τερματικό σταθμό, που ήταν ο σταθμός του ΟΣΕ στη Θεσσαλονίκη. 
      Βέβαια πρέπει να πούμε ότι αυτό που αναφέρεται στην ερώτηση ότι παραχωρήθηκε χώρος κατά παράβαση κάθε νόμου, δεν είναι ακριβώς έτσι. Αντίθετα ο ΟΣΕ παραχωρεί χώρο στην εταιρεία και επιτρέπει την εναπόθεση, όπως κάνει για οποιονδήποτε άλλο πελάτη που φθάνει σ’ αυτόν το σταθμό, όταν δεν έχει τη δυνατότητα να πάρει άμεσα τα εμπορεύματα. Αυτό είναι ένα σημείο που πρέπει να σημειωθεί. 
      Βέβαια όταν διαπιστώθηκε ότι η όλη διαδικασία γίνονταν στα πλαίσια της οδηγίας 92106 της Ευρωπαϊκής Οικονομικής Κοινότητας –και που πιθανόν κάποια σημεία της να μην ήταν ακριβώς, όπως προβλέπονταν στη συγκεκριμένη οδηγία-  τότε παρενέβη άμεσα το Υπουργείο Μεταφορών εκδίδοντας μία απόφαση βάσει της οποίας υπήρξε μια συμφωνία μεταξύ των Αυστριακών και των Ελλήνων μεταφορέων. Αυτές οι μεταφορές στο εσωτερικό της χώρας γίνονταν σ’ ένα ποσοστό 60% από πλευράς Ελλάδας και 40% από πλευράς Αυστριακών. 
      Οι Αυστριακοί βέβαια διατείνονται ότι στα πλαίσια της οδηγίας πραγματοποιούνται αυτές οι συνδυασμένες εμπορευματικές μεταφορές και ότι αυτό που τους επιβάλλουμε είναι παράνομο. Πρέπει να σας πω βέβαια ότι προχθές είχαμε συνάντηση με τον Αυστριακό ομόλογο και καταλήξαμε σε κάποιες διαδικασίες που πρέπει να ακολουθήσουμε με δεδομένο ότι και η οδηγία που αναφέρεται στις συνδυασμένες εμπορευματικές μεταφορές πρέπει να εφαρμοστεί επακριβώς, αλλά και ό,τι έχει σχέση με τον κανονισμό 3118/93 που αφορά τις μεταφορές με καμποτάζ, θα πρέπει να υλοποιηθούν. 
      Συμφωνήσαμε σε μία διαδικασία και πιστεύω ότι αυτή η διαδικασία θα ακολουθηθεί και έτσι θα λυθεί το όποιο πρόβλημα. Εκείνο όμως που πρέπει να πω είναι ότι, λόγω της όλης κατάστασης που είχε δημιουργηθεί με το κλείσιμο των συνόρων από πλευράς Γιουγκοσλαβίας, δεν υπήρχαν προηγούμενα που θα μας είχαν δώσει τη δυνατότητα να έχουμε επιλύσει αυτό το πρόβλημα και γι’ αυτό είμαστε σ’ αυτήν τη φάση. Πιστεύω όμως ότι πολύ σύντομα θα έχουμε βρει την τελική λύση. 
      Ευχαριστώ πολύ. 
      ΠΡΟΕΔΡΟΣ (Απόστολος Κακλαμάνης): Ο κ. Κιλτίδης έχει το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Κύριε Πρόεδρε, κύριε Υπουργέ, το θέμα ετέθη από εμένα στη Βουλή με τη μορφή επίκαιρης ερωτήσεως, διότι προσπάθησα διεξοδικά με παρεμβάσεις μου στο Υπουργείο να λυθεί και να υπάρξει μια συνεννόηση, διότι δικαίως οι ιδιοκτήτες των φορτηγών διεθνών και εθνικών μεταφορών είναι ανάστατοι. Γιατί είναι ανάστατοι; Διότι υπάρχει ελληνική νομοθεσία, ο ν. 2800/2000 και ο ν. 2801 που λένε απλά πράγματα: Ότι και Έλληνας υπήκοος ιδιοκτήτης φορτηγού διεθνών μεταφορών απαγορεύεται να εκτελεί εθνικές μεταφορές. Άρα, είναι αυτονόητο ότι αυτό που συμβαίνει για τον Έλληνα πολίτη αυτής της χώρας, πρέπει να συμβεί και για τον οποιονδήποτε Ευρωπαίο πολίτη. 
      Η δε κοινοτική οδηγία του 1993 λέει ότι είναι αδιανόητο να γίνει συνδυασμένη μεταφορά χωρίς να τηρηθούν οι διαδικασίες του καμποτάζ και της φορολογικής αναφοράς μέσα στο κράτος που θα συντελεστεί αυτή η συνδυασμένη μεταφορά. Γιατί, λοιπόν, οι Έλληνες πολίτες να έχουν φορολογική αναφορά και αποθηκευτικούς χώρους, τη στιγμή που ο χι Ευρωπαίος ή μη πολίτης μπορεί να έχει τη δυνατότητα να έχει τέτοιους χώρους σε οποιοδήποτε σταθμό, λιμάνι ή αεροδρόμιο; Ο ΟΣΕ ελέγχεται προς τούτο. Αντιλαμβάνεστε τι θα συνέβαινε στην πατρίδα μας αν τέτοιοι επιχειρηματίες ζητούσαν να έχουν αποθηκευτικούς χώρους χωρίς να έχουν φορολογική αναφορά; 
      Το πρόβλημα είναι ξεκάθαρο. Κύριε Υπουργέ, πρέπει να το αντιμετωπίσετε διότι ο κ. Καλιβωκάς άλλα λέει σε έγγραφό του της 24ης Ιανουαρίου και ο Γενικός Γραμματέας κ. Κωνσταντινίδης λέει κάτι που είναι προς την κατεύθυνση που υποστηρίζω εγώ. Το πρόβλημα είναι ότι η ελληνική νομοθεσία απαγορεύει στον Έλληνα πολίτη να κάνει εθνική μεταφορά. Η κοινοτική νομοθεσία λέει ότι χρειάζεται εθνική αναφορά ή άδεια καμποτάζ. 
      ( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      Αυτά δεν συμβαίνουν με τη συγκεκριμένη εταιρεία. Οι εργασίες τις οποίες ασκεί είναι πειρατικές. Γι’ αυτό οφείλετε με εντολές σας στην τροχαία και στο ΣΔΟΕ να σταματήσετε τέτοιου είδους μεταφορές.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός  έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών):  Κύριε Κιλτίδη, επαναλάβατε αυτά που λέτε στην ερώτησή σας σε σχέση με τον ΟΣΕ. Όμως αυτό δεν ανταποκρίνεται στην πραγματικότητα διότι ο ΟΣΕ έχει την υποχρέωση με είσπραξη του ανάλογου τέλους εναπόθεσης να δώσει τη δυνατότητα σε οποιοδήποτε μεταφορέα να εναποθέσει τα προϊόντα του εφόσον δεν μπορεί να τα παραλάβει αμέσως. Δεν παραχωρεί κάποιο συγκεκριμένο χώρο. 
      ΚΩΝΣΤΑΝΤΙΝΟΣ ΚΙΛΤΙΔΗΣ: Ενοικιάζει.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών):  Δεν ενοικιάζει. Εισπράττει τέλος εναπόθεσης το οποίο προβλέπεται για κάθε πελάτη του ΟΣΕ που δεν μπορεί να παραλάβει άμεσα τα προϊόντα του.
      Πράγματι πρέπει να εφαρμοστεί πλήρως η σχετική οδηγία της Ευρωπαϊκής Ένωσης 92106. Αυτό δεν αμφισβητείται από κανέναν. Οι διευκρινίσεις που θα ζητήσουμε εμείς και οι Αυστριακοί στοχεύουν στο να εφαρμοστεί η οδηγία κατά τον καλύτερο δυνατό τρόπο διότι υπάρχουν νομικά ζητήματα που πρέπει να διευκρινιστούν για να δούμε πώς θα διακινηθούν τα εμπορεύματα από τη στιγμή που θα φτάσουν στον πρώτο τερματικό σταθμό του ΟΣΕ της Θεσσαλονίκης. Δηλαδή πώς θα πάνε μέχρι τη Θήβα ή όπου αλλού θέλει να πάει τα εμπορεύματα η συγκεκριμένη εταιρεία. Πιστεύω ότι πολύ σύντομα το θέμα αυτό θα λήξει. Πάντως όταν προέκυψε θέμα εφαρμογής της ελληνικής νομοθεσίας  το Υπουργείο παρενέβη με απόφαση του Γενικού Γραμματέα και σταμάτησε αυτή η διαδικασία. Μπορώ να πω ότι μέχρι στιγμής έχει επέλθει μια συμφωνία 60-40 βάσει της οποίας υλοποιούνται αυτές οι μεταφορές στον ελληνικό χώρο, δηλαδή από Θεσσαλονίκη μέχρι Θήβα κλπ. Άρα δεν υπάρχει θέμα με δεδομένο ότι καταβάλλονται συντονισμένες προσπάθειες για να λυθεί οριστικά αυτό το ζήτημα.
      ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 376/11-2-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την αντιμετώπιση του κτιριακού προβλήματος του Αριστοτέλειου Πανεπιστημίου Θεσσαλονίκης.
      Η επίκαιρη ερώτηση του κ. Χουρμουζιάδη έχει ως εξής:
      «Πολύ συχνά ο ημερήσιος Τύπος αναφέρεται με εκτενή ρεπορτάζ στο οξύ κτιριακό πρόβλημα που αντιμετωπίζει το Α.Π.Θ. και που γίνεται όλο και πιο οξύ, όσο αυξάνεται ο αριθμός των φοιτητών, που εισάγονται με τις κανονικές εξετάσεις, αλλά και με το σύστημα των μετεγγραφών. Τα δημοσιεύματα αυτά δεν περιορίζονται μόνο σε συγκεκριμένες ενημερωτικές περιγραφές, συνοδεύονται πάντοτε με τις εικόνες σχετικών φοιτητικών κινητοποιήσεων και τις δηλώσεις των μελών του ΔΕΠ, που περιγράφουν τη δραματική αυτή κατάσταση. Και υπογραμμίζουν το σοβαρό ενδεχόμενο πολλά τμήματα να παύσουν να λειτουργούν, γιατί η έλλειψη των χώρων δημιουργεί ανυπέρβλητα εμπόδια στην ομαλή παιδαγωγική και επιστημονική λειτουργία τους. Την απαράδεκτη, για την τριτοβάθμια εκπαίδευση της χώρας, αυτή κατάσταση ομολόγησε, σε πρόσφατη συνάντησή μας και ο κύριος πρύτανης τονίζοντας, μάλιστα, ότι είναι απολύτως αδύνατη η ανέγερση νέων κτιρίων στο σημερινό “campus” του ΑΠΘ, αλλά και ότι οι δαπάνες της ενοικίασης διαμερισμάτων για τη στέγαση των πανεπιστημιακών δραστηριοτήτων είναι ασύμφορες για την εθνική μας οικονομία.
      Ερωτάται ο κύριος Υπουργός της Παιδείας αν είναι γνώστης όλων των διαστάσεων του επικίνδυνου αυτού προβλήματος και αν σκέφτεται να το αντιμετωπίσει με το σχεδιασμό και την εφαρμογή ενός κατάλληλου και αποτελεσματικού προγράμματος;».
      Ο κύριος Υπουργός έχει το λόγο.
    ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Χουρμουζιάδη, ασκείτε πάντα έλεγχο με τρόπο προσεκτικό και υπεύθυνο και τρέφω ιδιαίτερη εκτίμηση για σας. Θα ξέρετε προφανώς ότι και προσωπικά έχω στενή και συστηματική συνεργασία με τις πρυτανικές αρχές του Πανεπιστημίου Θεσσαλονίκης, με τον κ. Παπαδόπουλο που και εσείς συναντήσατε. 
    Είναι αληθές ότι αυξήθηκαν κατά 100% οι φοιτητές μας στις ανώτατες σχολές από το 1993 ως το 2003 και θεωρούμε κατάκτηση της ελληνικής κοινωνίας ότι διπλασίασε η Κυβέρνησή μας τον αριθμό των φοιτητών στα πανεπιστήμια και τα ΤΕΙ δίνοντας ένα καίριο πλήγμα στη φοιτητική μετανάστευση, στην αιμορραγία αυτή της Ελλάδας, όπως όμως είναι εξίσου ακριβές ότι υπερδιπλασιάστηκαν οι πόροι που κατευθύνονται στα πανεπιστήμια και τα ΤΕΙ στο ίδιο διάστημα. Αυτήν τη στιγμή έχουμε ένα πρόγραμμα τετραετίας 2001-2004 για τα πανεπιστήμια ύψους 208 δισεκατομμυρίων δραχμών. Έχουμε ένα ευρύ πρόγραμμα διορισμού διδασκόντων για τα πανεπιστήμια. Μόνο για το 2003 είναι τετρακόσιες πενήντα οι θέσεις διδακτικού επιστημονικού προσωπικού. Αυξάνουμε όλες τις δαπάνες, όπως για παράδειγμα κατά 10% αυξάνουμε τις δαπάνες για τη σίτιση των φοιτητών. 
      Σ’ αυτό το πλαίσιο, λοιπόν, του τετραετούς προγράμματος ειδικότερα για το Αριστοτέλειο Πανεπιστήμιο Θεσσαλονίκης έχουμε περιλάβει το συνολικό ύψος των 52.379.457 ευρώ. Από το ποσό αυτό 7.101.981 ευρώ διατίθενται για την προμήθεια εξοπλισμού για τις εκπαιδευτικές και ερευνητικές ανάγκες. Επίσης 18.195.158 ευρώ διατίθενται για τις συντηρήσεις των κτιρίων στην τετραετία και 1.468.232 ευρώ για την εκπόνηση μελετών και το υπόλοιπο του συνολικού ποσού για κατασκευές κτιρίων που εσείς ως καθηγητής επίσης του Αριστοτελείου γνωρίζετε ότι ιεραρχεί το Ίδρυμα τις προτεραιότητες και δίνει αυτό τις κατευθύνσεις. Έχουμε δε μια συστηματική συνεργασία, έτσι ώστε, όπου υπάρχει πλήρης και ολοκληρωμένη πρόταση του πανεπιστημίου να μπορεί το Υπουργείο να προχωρά στην αντίστοιχη υιοθέτηση της λύσης.
    Θα πρόσθετα επίσης, ότι πέραν αυτού του προγράμματος της τετραετίας για όλα τα πανεπιστήμια της χώρας και για το κάθε πανεπιστήμιο χωριστά όπως αναλυτικά ανέφερα τώρα για το Αριστοτέλειο Πανεπιστήμιο Θεσσαλονίκης διατηρούμε μια ετοιμότητα σε συνεχή διάλογο με τα ιδρύματα ώστε να καλύπτουμε κάποιες οξυμένες ανάγκες που προκύπτουν εκτός προγραμματισμού. Για παράδειγμα στο Αριστοτέλειο Πανεπιστήμιο το έτος 2002 το Υπουργείο Παιδείας και Θρησκευμάτων ενέκρινε από τον τακτικό προϋπολογισμό με τη μορφή συμπληρωματικής χρηματοδότησης το  ποσό των 590.000 ευρώ το οποίο ζήτησε το Αριστοτέλειο για την κάλυψη των αναγκών σε προσωρινή βάση και ανταποκριθήκαμε αμέσως ώστε να ενοικιαστούν οι αναγκαίοι χώροι. 
    Συμπερασματικά νομίζω ότι υπάρχει μέριμνα συστηματική από το Υπουργείο για τις ανάγκες του Αριστοτελείου.
    ΠΡΟΕΔΡΕΥΩΝ (Κωνσταντίνος Γείτονας): Ο κ. Χουρμουζιάδης έχει το λόγο.
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Φυσικά, κύριε Υπουργέ, το να βλέπει κανείς τα πανεπιστήμια να ανθούν, οι φοιτητές να διπλασιάζονται τα τμήματα να υπερδιπλασιάζονται είναι μια κατάκτηση, είναι μια νίκη, αλλά φοβούμαι ότι είναι μια νίκη που έχει μέσα της στοιχεία πύρρειας νίκης. Δηλαδή, ενώ αυξάνονται όλα αυτά που είπατε την ίδια στιγμή βρισκόμαστε μπροστά σε άπειρα προβλήματα. Το κτιριακό πρόβλημα είναι ένα πρόβλημα που ταυτίζεται με τη λειτουργία του Πανεπιστημίου της Θεσσαλονίκης και άλλων πανεπιστημίων –μιλάω  για το ΑΠΘ- γιατί δεν είναι μόνο τα ποσά τα οποία αναφέρατε, δεν είναι μόνο πραγματικά οι προτάσεις που κάνει ο πρύτανης και το πρυτανικό συμβούλιο, αλλά την ίδια στιγμή αντιμετωπίζονται από το πανεπιστήμιο μερικά πάρα πολύ συγκεκριμένα προβλήματα. Δεν υπάρχει χώρος για να κτιστούν κτίρια πια. 
Τo πανεπιστημιακό «campus» της Θεσσαλονίκης είναι ένα οικολογικό εξάμβλωμα. Δηλαδή, δεν υπάρχουν πια χώροι να προχωρούν οι φοιτητές. Παντού, σε κάθε γωνιά, έχει κτιστεί ένα καινούριο κτίριο. Άρα, είναι άμεση η ανάγκη να βρεθούν οικόπεδα. 
    Έμαθα από τον κύριο πρύτανη ότι υπάρχει μια συζήτηση ανάμεσα στο πανεπιστήμιο και στο Υπουργείο Υγείας για να παραχωρηθεί μια έκταση κοντά στο Τεχνολογικό Πάρκο –ξέρετε καλά τη Θεσσαλονίκη- στο Πανόραμα. Τι γίνεται μ’ αυτήν τη συζήτηση; Έχει προχωρήσει; Υπάρχουν, δηλαδή, οι χώροι για τους οποίους τα χρήματα που προβλέπονται κάποια στιγμή να μετατραπούν σε κτίρια και τα κτίρια σε σωστές εκπαιδευτικές διαδικασίες; 
    Ο κίνδυνος είναι άμεσος, κύριε Υπουργέ. Όλα αυτά τα χρήματα που περιγράψατε και που δεν χρειάζεται κανείς να τα αμφισβητήσει φοβούμαι τελικά ότι δεν κατευθύνονται με τους ρυθμούς που πρέπει, ώστε το Πανεπιστήμιο Θεσσαλονίκης κάποια στιγμή να μπορέσει να αναπνεύσει και άρα να παράγει το έργο που πρέπει και που γι’ αυτό είναι βέβαια ιδρυμένο.
    Ευχαριστώ.
    ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
     ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Χουρμουζιάδη, θα ήθελα πάνω σ’ αυτά που αναφέρατε και σε όλα όσα δεν πρόλαβα από την κατάθεση της ερώτησής σας να πω ότι επί δύο χρόνια ακολουθούμε την εξής τακτική: Μειώνουμε τα δύο τελευταία χρόνια κατά 5% σε όλες τις γνωστικές περιοχές, σε όλες τις κατευθύνσεις, τον αριθμό των εισακτέων και αυξάνουμε κατά 15% τους εισακτέους μόνο στις κατευθύνσεις Πληροφορικής, ενισχύοντας τα υπάρχοντα τμήματα πληροφορικής με επιπλέον χρηματοδοτήσεις και ιδρύοντας νέα τμήματα κατά προτεραιότητα στην κατεύθυνση αυτή. Άρα, έχει αρχίσει ταυτόχρονα και μια περιστολή αυτής της μαζικοποίησης. 
     Επίσης, σ’ αυτό που επισημαίνετε για τις μεταγραφές θέλω να τονίσω ότι οι μεταγραφές εξωτερικού τελειώνουν πια με τη νομοθεσία που κάναμε. Έτσι τα ιδρύματα ανακουφίζονται απ’ αυτήν την πλεοναστική προσέλευση, ώστε να μπορούν πια τα πανεπιστήμια να έχουν έναν πολύ ασφαλή προγραμματισμό της ανάπτυξής τους και της πορείας τους με βάση αυτά τα δεδομένα. Τονίζω και από το Βήμα ότι και φέτος θα ακολουθήσουμε την ίδια ακριβώς πορεία μειώνοντας κατά 5% τους εισακτέους παντού εκτός από τα Τμήματα Πληροφορικής. 
     Θα ήθελα να πω -και θέλω να το τονίσω γιατί αυτή είναι και η ομορφιά και η δυσκολία της δημοκρατίας και των θεσμών της- ότι το αυτοδιοίκητο των ιδρυμάτων βάσει του Συντάγματος έχει ως αποτέλεσμα την ανάληψη πλήρως της ευθύνης από τα ιδρύματα με τις τεχνικές τους υπηρεσίες, του τρόπου με τον οποίο θα επιλέξουν να αναπτυχθούν, τους διαγωνισμούς και κάθε μορφή επιλογής γύρω απ’ αυτό το θέμα. 
     Άρα, όπως γνωρίζετε, το Υπουργείο Παιδείας δεν μπορεί  να παρέμβει στον τρόπο κτιριακής ανάπτυξης. Έχετε μια λαμπρή Αρχιτεκτονική Σχολή, η Βιβλιοθήκη σας είναι ένα κόσμημα, έχει κερδίσει διεθνείς διακρίσεις. Αν, κύριε Χουρμουζιάδη, αν κρίνετε ότι το Πανεπιστήμιο Θεσσαλονίκης έγινε μια οικολογική ζούγκλα, είναι το ίδιο το Πανεπιστήμιο που επέλεξε αυτήν την οικοδόμηση έχοντας μια λαμπρή Αρχιτεκτονική Σχολή στη διάθεσή του. Δεν θέλω να κρίνω. Πιθανότατα έχετε δίκιο, γνωρίζετε καλύτερα, αλλά θέλω να πω ότι τουλάχιστον η Βιβλιοθήκη είναι ένα καύχημα και ένα από τα ωραιότερα κτίρια που έχουμε στην Ελλάδα, αλλά και στην Ευρώπη.
     ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 368/11-2-2003 τέταρτη επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη συμμετοχή των Αποδήμων Ελλήνων στις εθνικές εκλογές.
     Η επίκαιρη ερώτηση της κ. Δαμανάκη έχει ως εξής:
     «Το Σύνταγμα μετά την αναθεώρηση προβλέπει τη συμμετοχή των απόδημων Ελλήνων στην ψηφοφορία για τις εθνικές εκλογές μέσω της επιστολικής ψήφου. Η υλοποίηση της συνταγματικής επιταγής παραμένει μετέωρη γιατί η Κυβέρνηση δεν έχει προχωρήσει ακόμη στην κατάρτιση του εκτελεστικού νόμου.
     Ερωτάται ο κύριος Υπουργός πότε θα εισάγει για συζήτηση και ψήφιση στο Κοινοβούλιο το νομοσχέδιο για την καθιέρωση της επιστολικής ψήφου των αποδήμων;».
     Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης, κ. Παπαδήμας.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κυρίες και κύριοι συνάδελφοι, αναμφισβήτητα η εκλογική διαδικασία είναι η κορυφαία διαδικασία του δημοκρατικού πολιτεύματος της χώρας μας, αλλά και κάθε χώρας. Η διαδικασία αυτή πρέπει να είναι αψεγάδιαστη και πρέπει παράλληλα να επιδιώκεται η μέγιστη δυνατή συμμετοχή των πολιτών, ώστε να είναι όσο γίνεται γνησιότερη η έκφραση του εκλογικού σώματος.
      Η Κυβέρνησή μας έχει κάνει και κάνει και θα κάνει στο μέλλον σημαντικά βήματα στην κατεύθυνση του εκσυγχρονισμού της εκλογικής διαδικασίας. 
      Το πρώτο μεγάλο βήμα ήταν η ανασύνταξη των εκλογικών καταλόγων, που όπως είδατε στις δημοτικές εκλογές υπήρξαν κάποια προβλήματα στους εκλογικούς καταλόγους που όμως όλα τα κόμματα κατανόησαν ότι αυτά τα προβλήματα ήταν προβλήματα που δεν δημιουργούσαν ούτε καν υπόνοια διπλοψηφιών και για τις εθνικές εκλογές έχουμε δεσμευθεί ότι δεν θα υπάρχει ούτε ένας διπλοεγγεγραμμένος και θα έχουμε άψογους εκλογικούς καταλόγους. 
      Την ερχόμενη εβδομάδα, καταθέτουμε νομοσχέδιο για την ψήφο των ετεροδημοτών στον τόπο της διαμονής τους. Παράλληλα όμως ο συντακτικός νομοθέτης του αναθεωρημένου Συντάγματος του 2001 θέλησε να δώσει τη δυνατότητα της έκφρασης με την ψήφο τους και σε όλους τους Έλληνες που μένουν εκτός επικράτειας. Γι’ αυτό στο άρθρο 51 στην παράγραφο 4 έβαλε τη σχετική διάταξη που παραπέμπει όμως σε νόμο που θα πρέπει να ψηφισθεί με πλειοψηφία δύο τρίτων της Βουλής. Δηλαδή να έχει μία ευρύτατη διακομματική συναίνεση. 
      Βέβαια σ’ αυτό το άρθρο δεν αναφέρεται μόνο η επιστολική ψήφος, αλλά και όποιο άλλο πρόσφορο μέσον κριθεί ικανό για να μπορέσει να εξασφαλίσει την έκφραση της ψήφου των εκτός επικράτειας διαμενόντων. 
      Αυτό το εγχείρημα της επιστολικής ψήφου σε πάρα πολλές χώρες έχει υλοποιηθεί, αλλά πρέπει να ξέρετε ότι έχει και τεράστια προβλήματα, τα οποία έχουν σχέση με τροποποίηση του μεγαλύτερου μέρους της εκλογικής νομοθεσίας, αλλά και με μία σειρά τεχνικών προδιαγραφών που θα μπορούν να εξασφαλίζουν τον αψεγάδιαστο τρόπο μεταφοράς της επιστολικής ψήφου στην Ελλάδα, το χρόνο και τον τόπο της ψηφοφορίας και ένα σωρό άλλα θέματα. Όλα αυτά προβληματίζουν και τις χώρες που έχουν καθιερώσει επιστολική ψήφο και όλες αυτές οι χώρες έχουν ξεκινήσει να αλλάζουν την επιστολική ψήφο με την ηλεκτρονική ψήφο. Και το Συμβούλιο της Ευρώπης από τον περασμένο Νοέμβριο έχει συγκροτήσει μία επιτροπή εμπειρογνωμόνων στην οποία μετέχει και το δικό μας Υπουργείο με εμπειρογνώμονες, που έχει αναλάβει την επεξεργασία ενός ενιαίου σχεδίου καθιέρωσης της ηλεκτρονικής ψήφου. Αυτή η επιτροπή κάνει ένα σημαντικό έργο και πιστεύω ότι μέσα στο χρόνο θα έχει ολοκληρώσει τα συμπεράσματα.
      Παράλληλα, εμείς έχουμε στόχο, όπως είπαμε, να συζητήσουμε τον εκλογικό νόμο και μαζί με τον εκλογικό νόμο, στη διακομματική επιτροπή, στην οποία ήδη έχει γίνει μία πρώτη κουβέντα για τη συγκεκριμένη επιταγή του Συντάγματος, να φέρουμε και αυτό το θέμα.
      ΠΡΟΕΔΡΕΥΩΝ (Κωνσταντίνος Γείτονας): Πάντως, πριν δώσω το λόγο στην κ. Δαμανάκη, και μιλώντας ως Πρόεδρος της Επιτροπής Προστασίας του Απορρήτου ήθελα να επισημάνω ότι αν πάμε σε ηλεκτρονική ψήφο θα πρέπει πρώτα να εξασφαλίσουμε την ασφάλεια των ηλεκτρονικών επικοινωνιών. Είναι κάτι που πολλοί συζητούν σήμερα σ’ όλον τον κόσμο και την Ευρώπη. Είναι μεγάλο ζήτημα. Δεν υπεισέρχομαι στα καθ’ εαυτά ζητήματα της ερώτησης.
      Η κυρία Δαμανάκη, έχει το λόγο.
      ΜΑΡΙΑ ΔΑΜΑΝΑΚΗ: Κύριε Πρόεδρε, εμένα η ερώτησή μου αφορά ένα πολύ συγκεκριμένο θέμα. Ψηφίσαμε στο Σύνταγμα να υπάρξει ψήφος των Ελλήνων εκτός Ελλάδος. Αναφέρομαι στους μετανάστες, στους ναυτικούς, σε όσους βρίσκονται τη στιγμή των εκλογών εκτός Ελλάδας. Και μάλιστα η σχετική ψηφοφορία συγκέντρωσε την ευρύτατη συναίνεση του Σώματος.
      Δεν θέλω να κάνω τώρα γενικότερα σχόλια που έχουν σχέση και με τη χθεσινή συνεδρίαση, αλλά όπως καταλαβαίνετε οι εκτελεστικοί νόμοι του Συντάγματος θέλουν κάποια προετοιμασία. Και το ερώτημα είναι τι προετοιμασία έχει γίνει ώστε να εκτελεσθεί το Σύνταγμα. Τώρα, από εκεί και πέρα το ότι υπάρχουν δυσκολίες και όλα αυτά, τα ξέρουμε. Εμείς υποστηρίζουμε το αίτημα αυτό εδώ και χρόνια και διαβεβαιώ τον κύριο Υπουργό ότι ξέρουμε τις δυσκολίες του. Αλλά όταν η Βουλή αποφάσισε να αναθεωρήσει το Σύνταγμα, πιστεύω είχε υπόψη της τις δυσκολίες αυτές,  οι οποίες άλλωστε συζητήθηκαν διεξοδικά και με την εισήγηση του κ. Βενιζέλου τότε και με τις εισηγήσεις των άλλων κομμάτων.
      Διά ταύτα, νομίζω ότι καθήκον της Κυβέρνησης είναι να μας ενημερώσει συγκεκριμένα τι θα κάνει και πότε θα το κάνει έτσι ώστε να εφαρμοσθεί το Σύνταγμα, διότι μιλούμε για πεντακόσιες χιλιάδες Έλληνες παραδείγματος χάρη στην Ευρώπη όπου οι δυσκολίες δεν είναι τόσο μεγάλες όσες είναι ενδεχομένως για την Αμερική ή την Αυστραλία. Μιλούμε για την εφαρμογή των νόμων σε πάρα πολλές χώρες.
      Κύριε Πρόεδρε, θέλω να πω το εξής: Στην Επιτροπή Απόδημου Ελληνισμού συζητήσαμε το παράδειγμα της Ιταλίας η οποία ξεκίνησε τη διαδικασία για την επιστολική ψήφο πολύ πιο αργά από την Ελλάδα.
      Και όμως οι Ιταλοί μετανάστες ψηφίζουν σήμερα που μιλάμε. Δεν καταλαβαίνω γιατί συνεχώς αναβάλλεται το θέμα στο μέλλον. Εν πάση περιπτώσει, αν κατάλαβα καλά από τον κύριο Υπουργό, μεταθέτει το θέμα για τον επόμενο χρόνο. Ενδεχομένως δηλαδή ούτε σ’ αυτές τις εθνικές εκλογές θα έχουμε ψήφο των μεταναστών.
      Παρακαλώ να είναι πιο συγκεκριμένος με τα χρονικά όρια. Θα περιμένουμε την επιτροπή του Συμβουλίου της Ευρώπης να τελειώσει; Αυτό μου λέει; Θα θέσουμε το θέμα στη διακομματική επιτροπή την άνοιξη; Δεν έχω καταλάβει καλά το θέμα του χρόνου. Εν πάση περιπτώσει, το ερώτημά μου είναι το εξής: Στις επόμενες εκλογές θα ψηφίσουν οι μετανάστες, όπως επιτάσσει το Σύνταγμα, ναι ή όχι;
      ΠΡΟΕΔΡΕΥΩΝ (Κωνσταντίνος Γείτονας): Ανακοινώνω στους κύριους συναδέλφους ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής, μαθητές και συνοδοί καθηγητές από το 2ο Γυμνάσιο Πεύκης. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τους ενημερώνω ότι παρακολουθούν την κατά την ημερησία διάταξη, συζήτηση, κοινοβουλευτικού ελέγχου, όπου γίνονται ερωτήσεις από Βουλευτές σε Υπουργούς και οι Υπουργοί απαντούν. Σ’ αυτήν τη διαδικασία κατά τον Κανονισμό δεν μπορεί να μετάσχει άλλος παρά ο ερωτών και ο απαντών Υπουργός.
       Το λόγο έχει ο κύριος Υπουργός, για να δευτερολογήσει.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ θεωρώ ότι η συνάδελφος κατάλαβε την απάντησή μου πάρα πολύ καλά. Δεν χρειάζεται καμία διευκρίνιση. Παρ’ όλα αυτά, θα πω ότι το Σύνταγμα δεν καθορίζει το χρόνο, δεν λέει δηλαδή ότι εντός εξαμήνου ή έτους να προωθηθεί. Το Σύνταγμα βάζει την προϋπόθεση της εξασφάλισης της ψήφου των δύο τρίτων της Βουλής.
      Η διακομματική επιτροπή, όπως ξέρετε, λειτουργεί όχι μόνο γι’ αυτά τα σημαντικότατα θέματα, αλλά και για θέματα της αυτοδιοίκησης. Συχνά βρισκόμαστε στο Υπουργείο και τα συζητούμε. Όταν εξασφαλιστούν εκείνες οι προϋποθέσεις που θα δημιουργούν αίσθηση ασφάλειας σ’ όλα τα θέματα και η ψήφος θα ανταποκρίνεται στις επιταγές του Συντάγματος για τη μοναδικότητα και τη μυστικότητα της ψήφου –γιατί αυτό είναι ένα τεράστιο πρόβλημα- ασφαλώς θα προωθήσει νόμο στη Βουλή η Κυβέρνηση, που είχε την πρωτοβουλία και έφερε στην Επιτροπή Αναθεώρησης του Συντάγματος το θέμα της καθιέρωσης επιστολικής ψήφου. Και πολύ σωστά είπε ο κύριος Πρόεδρος ότι για το άλλο θέμα που λέγαμε, την ηλεκτρονική ψήφο, θα πρέπει να διασφαλιστούν πρώτα τα standards εκείνα που θα μπορούν να διασφαλίσουν αυτές τις δυο βασικές αρχές, της μοναδικότητας και της μυστικότητας της ψήφου.
      ΠΡΟΕΔΡΕΥΩΝ (Κωνσταντίνος Γείτονας):  Προσοχή, να μην μπαίνουν «χάκερς» στην ηλεκτρονική ψήφο. 
      ΜΑΡΙΑ ΔΑΜΑΝΑΚΗ: Είπα ότι γι’ αυτά τα θέματα η πρωτοβουλία είναι της Κυβέρνησης.
      ΠΡΟΕΔΡΕΥΩΝ (Κωνσταντίνος Γείτονας): Ναι, ορθώς εσείς μιλάτε για άλλο θέμα. Εγώ παρενέβην σε σχέση με αυτό που έθιξε ο κύριος Υπουργός.
      Β. Επίκαιρες ερωτήσεις δεύτερου κύκλου:
      Η με αριθμό 371/11-2-2003 πρώτη επίκαιρη ερώτηση του Βουλευτή της Νέας Δημοκρατίας κ. Αθανάσιου Μπούρα προς την Υπουργό Περιβάλλοντος, Χωροταξίας και Δημοσίων Έργων, σχετικώς με την ολοκλήρωση των έργων ανακατασκευής της λεωφόρου ΝΑΤΟ στον Ασπρόπυργο κλπ δεν θα συζητηθεί λόγω κωλύματος της Υπουργού και διαγράφεται.
      Δεύτερη είναι η με αριθμό 375/11-2-2003 επίκαιρη ερώτηση της του Βουλευτού Κομμουνιστικού Κόμματος Ελλάδας κ. Λιάνας Κανέλλη προς τους Υπουργούς Δημοσίας Τάξης, Τύπου και Μέσων Μαζικής Ενημέρωσης, σχετικώς με την αντιμετώπιση του προβλήματος αυταρχικής συμπεριφοράς αστυνομικών οργάνων κ.λπ.
      Η επίκαιρη ερώτηση της κ. Κανέλλη έχει ως εξής:
      «Η ένταση του αυταρχισμού και η πολλαπλή ενίσχυση του κατασταλτικού μηχανισμού προκειμένου να αντιμετωπιστεί το εργατικό και ευρύτερο λαϊκό κίνημα, που τροφοδοτείται από την αντεργατική-αντιλαϊκή πολιτική, αλλά και ο γενικότερος «αντιτρομοκρατικός» παροξυσμός εντός και εκτός της χώρας, δημιουργούν ένα κλίμα αστυνομοκρατίας, που εκδηλώνεται ακόμα και στα στελέχη της Τροχαίας.
      Είναι χαρακτηριστικό το περιστατικό που συνέβηκε στο δημοσιογράφο Μάκη Γεωργίου στις 28-1-2003, όταν όργανα της ομάδας «ΠΗΓΑΣΟΣ» της Τροχαίας τον σταμάτησαν για έλεγχο στο ύψος του Νομισματοκοπείου στη Μεσογείων. Ο επικεφαλής αστυνομικός (Καραΐσκος) απαίτησε από το δημοσιογράφο να επικολλήσει στο παρμπρίζ του αυτοκινήτου εκείνη τη στιγμή το σήμα τελών κυκλοφορίας, το οποίο ο Μάκης Γεωργίου το είχε μαζί του.
      Όταν ο δημοσιογράφος προσπάθησε να πείσει τον αστυνομικό ότι θα το κάνει αργότερα, εκείνος έξαλλος τον έβγαλε από το αυτοκίνητο – και μπροστά στα μάτια της συζύγου του, αλλά και δεκάδων περαστικών- τον γρονθοκόπησε, τον έριξε στην άσφαλτο, και σε συνεργασία με τους συναδέλφους του αστυνομικούς του πέρασαν χειροπέδες και τον μετέφεραν «σηκωτό» στο Τμήμα Τροχαίας Αγίας Παρασκευής…
      Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε, ώστε να πάψουν τέτοιου είδους συμπεριφορές αστυνομικών οργάνων, που πυκνώνουν τον τελευταίο καιρό σε πολίτες και να ελεγχθεί το παραπάνω περιστατικό και να καταλογισθούν ευθύνες.»
      Θα απαντήσει ο Υφυπουργός Δημόσιας Τάξης κ. Μαλέσιος.
      Ορίστε, κύριε Μαλέσιε, έχετε το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, τέτοιου είδους περιστατικά και μας θλίβουν και μας ανησυχούν και προσπαθούμε καταδικάζοντάς τα να πάρουμε μέτρα, προκειμένου να τα προλαβαίνουμε, αλλά και όταν εκδηλωθούν να τα αντιμετωπίζουμε με τη δέουσα προσοχή και αυστηρότητα.
      Η ομάδα «ΠΗΓΑΣΟΣ» είναι μια ειδική ομάδα, η οποία κάνει την τροχονομική αστυνόμευση με ελέγχους. Μέχρι σήμερα έχει φέρει πάρα πολύ καλά αποτελέσματα και έχει βοηθήσει σημαντικά στη μείωση των οδικών ατυχημάτων, ελέγχοντας τη ζώνη και το κράνος ιδιαίτερα, αλλά και οποιαδήποτε άλλη τροχονομική παράβαση. 
      Η ομάδα αυτή έχει εντολή και κατεύθυνση το όλο έργο να το φέρει σε πέρας στα πλαίσια του σεβασμού των δικαιωμάτων του πολίτη, του σεβασμού της προσωπικότητας του πολίτη, χωρίς να εκτρέπεται, εκτελώντας το έργο της με σταθερότητα και με ευγένεια. Με σταθερότητα, γιατί πρέπει να φέρνει αποτελέσματα και με ευγένεια, διότι οπωσδήποτε δεν πρέπει να προσβάλλει την προσωπικότητα του πολίτη, στο πλαίσιο της προσπάθειας που γίνεται η Αστυνομία να γίνει όσο είναι δυνατόν πιο φιλική προς τον πολίτη.
      Δυστυχώς, υπήρξε αυτό το επεισόδιο -για το οποίο δόθηκαν οι εντολές και ερευνάται- στο οποίο είναι φανερό ότι οι αστυνομικοί έχασαν την ψυχραιμία τους. Η έρευνα, σύμφωνα με την παράγραφο 3 του άρθρου 22 του προεδρικού διατάγματος 22/1996, διεξάγεται και θα αποδοθούν οι ευθύνες. Όμως, είναι ένα περιστατικό το οποίο -μαζί με τα όποια άλλα περιστατικά που έχουν συμβεί τον τελευταίο καιρό, δείγματα μιας αδικαιολόγητης και αναίτιας βίας εκ μέρους των αστυνομικών σε βάρος των πολιτών- μας έχει προβληματίσει. 
      Γι’ αυτόν το λόγο η κατεύθυνσή μας είναι να εντείνουμε αυτή την προσπάθεια και να εντείνουμε τη διδασκαλία τριών βασικών μαθημάτων, που διδάσκονται σήμερα σε όλες τις τάξεις των Σχολών της Αστυνομίας και των βαθμοφόρων και των χαμηλόβαθμων. 
      Το πρώτο μάθημα είναι αυτό των Ανθρωπίνων Δικαιωμάτων, στα πλαίσια του οποίου το αστυνομικό προσωπικό διδάσκεται πώς πρέπει να σέβεται τα ατομικά δικαιώματα των πολιτών, τις δημοκρατικές ελευθερίες, την προσωπικότητα και να αποφεύγει φαινόμενα ρατσιστικής και ξενοφοβικής συμπεριφοράς. 
      Το δεύτερο είναι το μάθημα της Κοινωνικής Επαγγελματικής Αγωγής και Δεοντολογίας στα πλαίσια του οποίου γίνεται η προσπάθεια να αντιληφθούν και να εμπεδώσουν στη συνείδησή τους οι Έλληνες αστυνομικοί όλη αυτήν την πλευρά των σχέσεων προς τον πολίτη. 
      Το τρίτο μάθημα είναι αυτό των δημοσίων σχέσεων για να καταλάβουν οι αστυνομικοί τι είναι αυτό που ζητούν οι πολίτες από αυτούς.
      Αυτή η προσπάθεια θα συνεχιστεί και θα ενταθεί. Γνωρίζετε πολύ καλά ότι αυτά είναι μαθήματα στα οποία δίνεται ιδιαίτερη έμφαση στην Αστυνομία και δεν υπήρχαν κατά το παρελθόν. Τα τελευταία χρόνια έχουν εισαχθεί. 
      Πιστεύουμε ότι με την αντιμετώπιση, την καταδίκη και την τιμωρία τέτοιων περιστατικών, μαζί με την ένταση αυτής της προσπάθειας από τη μεριά της φυσικής, της πολιτικής ηγεσίας και της εκπαίδευσης θα έχουμε καλύτερα αποτελέσματα. Οπωσδήποτε, όμως, τέτοια περιστατικά μας θλίβουν και αισθανόμαστε υπεύθυνοι γι’ αυτά.
      ΠΡΟΕΔΡΕΥΩΝ (Κωνσταντίνος Γείτονας): Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Οφείλω να μιλήσω για λογαριασμό του δημοσιογράφου και όλων των δημοσιογράφων, γιατί στο επεισόδιο υπήρξε και μία ρατσιστική αντιμετώπιση ειδικώς και παρουσία των αστυνομικών του τμήματος, ακριβώς επειδή ήταν δημοσιογράφος. Η ειρωνεία που εκτοξεύτηκε, όταν τον έστελναν με τις χειροπέδες, «Ελάτε, συνάδελφοι, δημοσιογράφος φέρνει κάμερες».
      Χαίρομαι πάρα πολύ για τον τρόπο με τον οποίο απαντήσατε σ’ αυτήν τη φάση την ερώτηση, γιατί αναγνωρίσατε δύο πράγματα, κύριε Υπουργέ. Το πρώτο είναι ότι έχουμε αύξηση αυτών των φαινομένων – φαντάζομαι ότι θα αναφέρεστε και στην υπόθεση του φιλάθλου την οποία είδε όλη η Ελλάδα. 
      Όμως εδώ οφείλω να ομολογήσω ότι η πολιτική αντιμετώπιση, πέρα από το διαδικαστικό εκπαιδευτικό έργο, θα πρέπει να είναι διαφορετική. Κατά τη γνώμη μας, η αντίληψη και το πέρασμα της αντίληψης στα αστυνομικά όργανα ότι δεν ασκούν εξουσία και δη ατομική εξουσία δεν είναι ζήτημα μαθήματος. Υπηρετούν το λαό. Δεν είναι όργανα άσκησης εξουσίας, διατομικής ή υποκειμενικής. Οι αστυνομικοί, και ειδικά αυτή η ειδική ομάδα, λέτε ότι είναι αρμόδια για να προλαμβάνει τα τροχαία. Το τροχαίο θα προλαμβανόταν επειδή δεν είχε το σήμα, ο συνάδελφος ή ο οποιοσδήποτε άλλος πολίτης; Ένα σήμα δεν είχε! Είναι προφανές ότι δεν εξαρτάται η ασφάλεια των πολιτών όταν οδηγούν  από τη μη επικόλληση του σήματος 
      Θα καταθέσω στα Πρακτικά -και θα σας παρακαλούσα, κύριε Πρόεδρε, να ρίξετε κι εσείς μία ματιά- την επιστολή που έστειλε ο συνάδελφος στον Ταξίαρχο, κ. Νασιάκο. Εσείς θα την έχετε ήδη, αλλά την καταθέτω για να υπάρχει στα Πρακτικά. 
      Η δικαιολόγηση ενός κλίματος είναι απόρροια μίας γενικής πολιτικής αντίληψης. Ειδικά δε, οι δημοσιογράφοι αυτό τον καιρό είναι στο στόχαστρο. Δεν είναι καθόλου τυχαίο το γεγονός ότι αυτό συνέβη σε ένα δημοσιογράφο. Θα σας πω κάτι χαρακτηριστικό, κύριε Πρόεδρε. Ο άνθρωπος αυτός καλύπτει το αστυνομικό ρεπορτάζ, που σημαίνει ότι είναι εξοικειωμένος με τους ίδιους τους αστυνομικούς.
      ΠΡΟΕΔΡΕΥΩΝ (Κωνσταντίνος Γείτονας): Εγώ το γνωρίζω, γιατί έχω διατελέσει Υπουργός Δημόσιας Τάξης. 
      ΛΙΑΝΑ ΚΑΝΕΛΛΗ: Το γνωρίζετε, κύριε Πρόεδρε, όπως κι όλη η Ελλάδα. Βρισκόμαστε σε μία εποχή όπου απαγορεύεται στους δημοσιογράφους να κινούνται, να κάνουν τη δουλειά τους και να καλύπτουν τα γεγονότα. Είμαστε μπροστά σε διεθνείς οδηγίες ενσωμάτωσης. Δεν είναι δυνατόν ο δημοσιογράφος ο οποίος εκπροσωπεί την κοινωνία, να υφίσταται αυτήν τη συμπεριφορά από δυνάμεις καταστολής. Και να υπενθυμίσω κάτι προς τιμήν του: Σ’ αυτό το επεισόδιο δεν υπήρξαν κάμερες. 
      Κλείνοντας, θα σας πω ότι ζημιά επιτελεί ένα τέτοιο όργανο το «ΠΗΓΑΣΟΣ», που μόνο φτερά δημοκρατίας δεν έχει. Απορώ γιατί δώσατε και αυτό το ιστορικό εκπληκτικό όνομα «ΠΗΓΑΣΟΣ». Πού θα πάνε; Γιατί τους δώσατε αυτό το ρομαντικό όνομα; Για να κρύψουμε τέτοιου είδους συμπεριφορές; 
      Πρέπει να ξεκινήσουμε από τα κριτήρια στελέχωσης αυτής της ομάδας, γιατί αν είναι να αντιμετωπίσουμε το κοινό έγκλημα ή τα κοινά τροχαία δημιουργώντας εγκληματίες εν στολή, τότε τα πράγματα θα γίνουν πολύ-πολύ χειρότερα. 
      (Στο σημείο αυτό η Βουλευτής κ. Λ. Κανέλλη καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, πράγματι έτσι ξεκίνησε το περιστατικό. Διαπιστώθηκε η παράβαση της απουσίας του σήματος. Η κυρία συνάδελφος έχει δίκιο. 
      Συνήθως σ’ αυτές τις περιπτώσεις η κατεύθυνση που έχει δοθεί στα αστυνομικά όργανα που στελεχώνουν τον «ΠΗΓΑΣΟ» είναι να μη βεβαιώνουν αμέσως την παράβαση. Δηλαδή, βρήκαμε ότι δεν έχεις το σήμα, σου παίρνουμε τις πινακίδες και σου επιβάλλουμε το πρόστιμο. Συνήθως ζητάμε να τοποθετήσει το σήμα και με αυτόν τον τρόπο διευθετείται η υπόθεση. 
      Κάτι αντίστοιχο ζήτησαν και σ’ αυτήν την περίπτωση. Όμως είναι φανερό ότι υπήρξε ένα επεισόδιο στο οποίο οι αστυνομικοί έχασαν την ψυχραιμία τους και δεν είχαν τη δέουσα συμπεριφορά. Αυτό οφείλω να το ομολογήσω. Έτσι οφείλουμε να αναλάβουμε την ευθύνη, για το κατά πόσο ακόμα υπάρχουν τέτοια φαινόμενα και κάνουμε  προσπάθειες να τα εξαλείψουμε. 
      Πρέπει να πούμε ότι κάθε χρόνο οι υπηρεσίες της Ελληνικής Αστυνομίας, τα Αστυνομικά Τμήματα, η Τροχαία, οι Συνοριοφύλακες που συλλαμβάνουν λαθρομετανάστες και τους επαναπροωθούν και διάφορες άλλες υπηρεσίες, έρχονται σε επαφή περίπου με έξι εκατομμύρια Έλληνες. Θέλω να πω ότι σ’ αυτές τις επαφές το κυρίαρχο στοιχείο δεν είναι αυτή η συγκεκριμένη συμπεριφορά των αστυνομικών. Γίνεται μία προσπάθεια να είναι φιλικοί και να αντιληφθούν ότι πέρασε ανεπιστρεπτί εκείνη η εποχή που η αστυνομία είχε ως καθήκον να προστατεύει το καθεστώς. Η αστυνομία πια έχει ως καθήκον να προστατεύει τους πολίτες. Αυτή η προσπάθεια γίνεται.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Προχωρούμε στη συζήτηση της με αριθμό 369/11.2.2003 επίκαιρης ερώτησης του Ανεξάρτητου Βουλευτή κ. Αλέξανδρου Χρυσανθακόπουλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τα προβλήματα κατά την εφαρμογή της δεύτερης φάσης του Εθνικού Κτηματολογίου στην Πάτρα.
      Η επίκαιρη ερώτηση του κυρίου συναδέλφου έχει ως εξής:
      «Σοβαρότατα προβλήματα εντοπίζονται καθημερινά κατά την εφαρμογή του Εθνικού Κτηματολογίου στην Πάτρα, με αποτέλεσμα την ταλαιπωρία των πολιτών.
      Πέραν τούτου το σοβαρότερο είναι ότι οι πολίτες από διάφορα λάθη ή παραλείψεις, όχι μόνο των αναδόχων εταιρειών, αλλά και των δημοσίων υπηρεσιών όπως το Δασαρχείο, είναι αναγκασμένοι να μπουν στην δίνη των δικαστικών αγώνων, προκειμένου να αποδείξουν ότι είναι ιδιοκτήτες της περιουσίας τους, την οποία κατέχουν προ πολλών ετών.
      Συγκεκριμένα όλη η περιοχή του Βιοτεχνικού Πάρκου της Πάτρας (ΦΕΚ 344/19-5-2000 αριθμ. 503/98) παραπλεύρως του ποταμού Γλαύκου στη Λεύκα Πατρών, έχει χαρακτηριστεί από το Δασαρχείο ως δασική, ενώ πρόκειται για πολεοδομημένο και πυκνοδομημένο τμήμα της Πάτρας.
      Εκτός δε τούτου και ενώ έχουν χορηγηθεί οι τίτλοι κυριότητας από την Αγροτική Τράπεζα της Ελλάδος από το 1969, οι ιδιωτικές ιδιοκτησίες εμφανίζονται στο Κτηματολόγιο ως δημόσιες.
      Ήδη ο Δικηγορικός Σύλλογος και ο Σύλλογος Συμβολαιογράφων μετά από έντονη κοινή τους διαμαρτυρία, έχουν αποφασίσει να απέχουν από το συγκεκριμένο έργο και τις συναφείς δραστηριότητες όπως επιμέλεια και σύνταξη δηλώσεων, ενστάσεων και προσφυγών.
      Ερωτάται η Υπουργός: 
      Τι προτίθεται να πράξει ώστε να σταματήσει το απαράδεκτο φαινόμενο της ταλαιπωρίας των πολιτών και ποιες διαδικασίες ελέγχου εφαρμόζονται στις ανάδοχες εταιρείες του Εθνικού Κτηματολογίου.»
      Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αυτή η ερώτηση του συναδέλφου έχει συζητηθεί τον τελευταίο καιρό μέσα στη Βουλή, γιατί ακριβώς μετά από τη δεύτερη ανάρτηση των πινάκων του Κτηματολογίου προέκυψε αυτό το πρόβλημα που αναφέρεται στην ερώτηση. Θα διαφωνήσω βέβαια με όσους πάρα πολλές φορές λένε ότι τρία χρόνια περιμένουμε αυτούς τους χάρτες. Τώρα έγινε η δεύτερη ανάρτηση και γι’ αυτό προέκυψαν αυτά τα ζητήματα. 
      Είναι γνωστό, κύριε συνάδελφε, ότι το ισχύον νομικό καθεστώς που αφορά στα ακίνητα και στα δικαιώματα επ’ αυτών και στις συναλλαγές παρουσιάζει προβλήματα, θα έλεγα ότι είναι ατελές και γι’ αυτό το Κτηματολόγιο αποτελεί ένα πάρα πολύ σημαντικό εργαλείο. Για να μην αναφερθώ, όμως, σε μια ολόκληρη διαδικασία που απαιτεί η πρώτη και η δεύτερη φάση –γιατί ο χρόνος μας είναι λίγος- θα πω ότι από τη δεύτερη ανάρτηση πραγματικά προέκυψαν αυτά τα ζητήματα, πρόβλημα δηλαδή δικαιωμάτων του δημοσίου και σε εκτάσεις ακόμη εντός σχεδίου όπου οι άνθρωποι κανονικά αγόρασαν τα διαμερίσματά τους ή έκτισαν σύμφωνα με τα γενικά πολεοδομικά σχέδια και πλήρωσαν όλες τις υποχρεώσεις τους προς το δημόσιο. Οι αρμόδιες υπηρεσίες του δημοσίου με την υφιστάμενη νομοθεσία κρίνουν ότι οι εκτάσεις αποτελούν ιδιοκτησία του δημοσίου γιατί ήταν πριν χορτολιβαδικές ή δασικές και έτσι με το τεκμήριο του δασικού διεκδικούν το δημόσιο συμφέρον.
      Υπάρχουν προβλήματα, όπως αναφέρεται στην ερώτησή σας και στις υπηρεσίες. Σύμφωνα με τον υπάρχοντα νόμο υπάρχει μία διαδικασία. Όμως για να απαντήσω στην ερώτησή σας συγκεκριμένα, πρέπει να σας πω ότι ήδη κατατέθηκε μαζί με την τροποποίηση για το σχέδιο νόμου του Εθνικού Κτηματολογίου και τροπολογία των Υπουργών Οικονομικών, ΥΠΕΧΩΔΕ και Γεωργίας, που λύνει αυτό το ζήτημα. Διότι πραγματικά ανυποψίαστοι πολίτες, όπως πολύ σωστά αναφέρεσθε στην ερώτησή σας, αγόρασαν και τώρα έχουν αυτό το πρόβλημα.
      Συγκεκριμένα για την περιοχή που αναφέρεσθε πρέπει να πω ότι σε όλα τα στάδια της διαδικασίας της κτηματογράφησης, η συμμετοχή του πολίτη είναι υποχρεωτική και πρέπει να γνωρίζει για να κάνει έγκαιρα με την ανάρτηση, τις ενστάσεις του.
      Στην περίπτωση του Δήμου Πατρέων έχει δοθεί μία παράταση της προθεσμίας υποβολής των ενστάσεων και προσφυγών που ήταν μέχρι τις 14 Φεβρουαρίου και έγινε μέχρι τις 3 Μαρτίου. Όμως, είμαστε μέσα στο διάστημα της επόμενης εβδομάδας που κατατίθεται και αυτή η τροπολογία.
      Για τις δύο περιπτώσεις που αναφέρεσθε στην ερώτησή σας, θα ήθελα να πω τα εξής, απλώς για τη γνώση: Στην περιοχή του βιοτεχνικού πάρκου της Πάτρας, το ΒΙΟΠΑ, το αναφερόμενο ΦΕΚ, αυτό δηλαδή με τον αριθμό 344 έχει ημερομηνία 19 Μαΐου 1999 και όχι 2000. Έχει δημοσιευθεί σε αυτό η απόφαση του γενικού γραμματέα της Περιφέρειας της Δυτικής Ελλάδας, η 503/98 η οποία αποτελεί και έγκριση πολεοδομικής μελέτης, οργάνωσης ΒΙΠΑ και ΒΙΟΠΑ προς εξυγίανση του Γλαύκου Δήμου Πατρέων, όπως ακριβώς λέει για το Νομό Αχαΐας.
      Στην περίπτωση αυτή εξελίσσεται και η πράξη εφαρμογής, η οποία όμως δεν έχει κυρωθεί και βρίσκεται ακόμη σε πρώιμο στάδιο. Δηλαδή, δεν έχουν γίνει ακόμη οι οριστικοί πίνακες της πράξης αυτής. Η Διεύθυνση, τώρα, Δασών του Υπουργείου Γεωργίας έχει καταθέσει δήλωση για την ευρύτερη περιοχή του ποταμού Γλαύκου, δηλαδή, από το ανατολικό του τμήμα τα όρια του Δήμου Πατρέων μέχρι και το ΒΙΟΠΑ και συνεχίζει προς τα δυτικά, διεκδικώντας όλη την ως άνω περιοχή και κυριότητα και ως εκ τούτου σε τμήμα της περιοχής αυτής έχει αναρτηθεί ως δικαιούχος το ελληνικό δημόσιο. 
      Η νομοθετική ρύθμιση που προανέφερα, κύριε συνάδελφε, πιστεύω ότι θα αντιμετωπίσει και το ζήτημα αυτό, γιατί κατά την κτηματογράφηση μίας περιοχής λαμβάνουμε από το αρμόδιο Υπουργείο όλες τις διανομές που αφορούν στην υπό κτηματογράφηση περιοχή. 
      Πρέπει να σας πω ότι για το Δήμο Πατρέων αν και έχουμε λάβει από το Υπουργείο Γεωργίας τις αντίστοιχες διανομές, δεν έχει δοθεί στην κτηματογραφούσα αρχή, η αναφερόμενη ως υλοποιούμενη μέσω της Αγροτικής Τράπεζας της Ελλάδος του έτους 1969 και δεν έχουν κατατεθεί δηλώσεις από πολίτες που να έχουμε κάποιους τίτλους ή τα αντίστοιχα παραχωρητήρια, ίσως γιατί είναι προγενέστεροι τίτλοι από την εποχή που συζητούμε. 
      Υπήρξαν αυτές οι αδυναμίες  σε όλη αυτή τη διαδικασία και πρέπει να σας πω ότι με τη νομοθετική ρύθμιση θα λυθούν αυτά τα ζητήματα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Χρυσανθακόπουλος έχει το λόγο. 
      Άφησα λίγο παραπάνω χρόνο στην κυρία Υπουργό να σας δώσει πλήρη απάντηση. Θα είναι συντομότερη όμως στη δευτερολογία της. 
      Ορίστε, κύριε Χρυσανθακόπουλε.
      ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Κατ’ αρχήν θα ήθελα να εκφράσω την ικανοποίησή μου που η Κυβέρνηση με τροπολογία τακτοποιεί, κάνοντας μία νομοθετική πράξη, μία εκκρεμότητα που αφορά στην ουσία την αποκατάσταση του αυτονόητου δικαιώματος των πολιτών, περιουσίες τις οποίες κατέχουν πολλές δεκαετίες και μάλιστα, όπως τόνισα, έχω στη διάθεσή μου και έγγραφα να σας καταθέσω κυρία Υπουργέ, τίτλους ιδιοκτησίας από την Αγροτική Τράπεζα. Είναι περί τους εκατό ενδιαφερόμενους στην περιοχή του βιοτεχνικού πάρκου.
      Πρέπει να πω βέβαια ότι, η νομαρχία βεβαιώνει ότι υπάρχει αυτό το πάρκο και ότι υπάρχει και ΦΕΚ. Το Δασαρχείο εκφράζει την αντίθεσή του, το δε Κτηματολόγιο την άγνοιά του και δεν παραχώρησε ούτε καν τον πίνακα στους ενδιαφερομένους και λέει, πηγαίνετε στην κεντρική υπηρεσία να τον πάρετε. 
      Υπάρχει ένα γενικότερο ζήτημα που έχει να κάνει με τις αεροφωτογραφίες και τα προβλήματα γιατί έχουν μία πιστότητα περίπου 60%, δυστυχώς δεν έχουν 100%. Γι’ αυτό πρέπει να εξετάσετε αυτά τα γεωγραφικά δορυφορικά συστήματα, τα οποία θα μπορούσαν να δώσουν πλήρη αποτύπωση εδαφολογικών μορφολογικών δεδομένων, υψομετρικό και άλλο, για να μην υπάρχουν αποκλίσεις και να μην εξαφανίζονται περιουσίες. 
      Στην Πάτρα, εκτός από αυτήν την περιοχή, υπάρχει και στα Μποζαίτικα το ίδιο ζήτημα που αντιμετωπίζεται και το Δασαρχείο το διεκδικεί. Πρέπει να πω ότι η παράταση η οποία δόθηκε απλά κάλυψε μία πραγματικότητα. Ήταν σωρευμένες τόσες αντιθέσεις. Σκεφθείτε, δηλαδή, ότι θα συγκεντρώσουν έγγραφα όλοι αυτοί οι πολίτες, τρέχουν και δεν προφταίνουν, ώστε να τεκμηριώσουν το δικαίωμα της ιδιοκτησίας τους. Μερικοί μάλιστα έχουν και τίτλους από το 1890. Αυτοί βέβαια είναι πλήρως κατοχυρωμένοι, αλλά οι νεώτεροι βρέθηκαν σε αμφισβήτηση. 
      Με την τροπολογία, την οποία αδημονούμε να δούμε στη Βουλή, που θα τακτοποιεί το ζήτημα, ευελπιστούμε ότι θα κλείσει αυτός ο κύκλος των παρερμηνειών που μπορεί να έχει και πανελλαδική διάσταση και να αποκατασταθεί το δικαίωμα των πολιτών στην ιδιοκτησία τους. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο. 
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Πολύ σύντομα, κύριε Πρόεδρε, θέλω να πω ότι η Κυβέρνηση αμέσως μετά από αυτή τη διαπίστωση που βγήκε με τη δεύτερη ανάρτηση του Κτηματολογίου, άμεσα φέρνει τροποποίηση στους δύο νόμους που ανέφερα για το Κτηματολόγιο και φέρνει αυτή την τροπολογία που λαμβάνει υπόψη της όλες αυτές τις περιπτώσεις και κυρίως αυτό που είναι πάρα πολύ σημαντικό, ότι και σε εντός σχεδίου περιοχές με όλους τους όρους και τους περιορισμούς δόμησης και με όλα τα νόμιμα εργαλεία υπήρξαν αυτά τα ζητήματα διεκδίκησης από πλευράς του δημοσίου. 
      Πολύ σύντομα λοιπόν, εντός των ημερών, αυτή η τροπολογία θα λύσει αυτά τα ζητήματα γιατί πραγματικά οι πολίτες αντιμετωπίζουν με πολλή έκπληξη τη μη ύπαρξη των ιδιοκτησιών τους ή τη διεκδίκησή τους από το δημόσιο, λόγω του δασικού χαρακτήρα. 
      Νομίζω ότι υπήρξε μία μεγάλη ταχύτητα στην αντιμετώπιση αυτού του θέματος και αυτή η τροπολογία ακουμπά ακριβώς στη λύση του προβλήματος. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες  και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      
      ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 33/19-12-2002 επερώτηση των Βουλευτών της Νέας Δημοκρατίας κυρίων Ε. Μπασιάκου, Ελ. Παπανικολάου, Π. Σκανδαλάκη, Χ. Μαρκογιαννάκη, Η. Καλλιώρα, Ν. Αγγελόπουλου, Π. Αδρακτά, Α. Βαρίνου, Θ.Βασιλείου, Γ. Βλάχου, Γ. Γαρουφαλιά, Α. Γιαννόπουλου, Ν. Γκελεστάθη, Α. Δαβάκη, Γ. Δεικτάκη, Σ. Δήμα, Χ. Ζώη, Σ. Καλαντζάκου, Γ. Καλαντζή, Γ. Καλού, Α. Καραμανλή, Κ. Καραμπίνα, Ν. Κατσαρού, Α. Κατσιγιάννη, Θ. Κατσίκη, Ε. Κεφαλογιάννη, Ι. Κεφαλογιάννη, Μ. Κόλλια-Τσαρουχά, Β. Κορκολόπουλου, Δ. Κωστόπουλου, Ι. Λαπρόπουλου, Θ. Λεονταρίδη, Α. Λιάσκου. Ζ. Μακρή-Θεοφίλου, Π. Μαντούβαλου, Π. Μελά, Β. Μιχαλολιάκου, Α. Μπέζα, Α. Μπούρα, Α. Νάκου, Ν. Νικολόπουλου, Γ. Παναγιωτόπουλου, Ελ. Παπαγεωργόπουλου, Ε. Παπαδημητρίου, Α. Παπαληγούρα, Β. Παππά, Α. Παυλίδη, Α. Ρεγκούζα, Μ. Σαλμά, Σ. Σπηλιωτόπουλου, Σ. Σπύρου, Π. Τατούλη, Γ. Τρυφωνίδη, Κ. Τσιπλάκη, Α. Τσιπλάκου, Γ. Τσούρνου, Α.Φλωρίνη, Ε. Χαϊτίδη, Α. Χειμάρα, Ι. Χωματά και Γ. Σαλαγκούδη, προς τον Υπουργό Γεωργίας σχετικά με την ανεπάρκεια της πολιτικής και μέτρων για την οικονομική ανακούφιση των ελαιοπαραγωγών.
      Από τη Νέα Δημοκρατία για τη συζήτηση της επερώτησης ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης κα από το Συνασπισμό της Αριστεράς και της Προόδου ως Κοινοβουλευτική Εκπρόσωπος η Βουλευτής κ. Ιωάννα Στεργίου. 
      Το λόγο έχει ο πρώτος εκ των ομιλητών ο κ. Ευάγγελος Μπασιάκος. 
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, δικαιούμαι δεκαπέντε ή είκοσι λεπτά;
      ΠΡΟΕΔΡΕΥΩΝ (Κωνσταντίνος Γείτονας): Δεκαπέντε λεπτά έχετε για πρωτολογία. Για δευτερολογία έχετε άλλα οκτώ λεπτά.
      ΕΥΑΓΓΕΛΟΣ ΜΠΑΣΙΑΚΟΣ: Κύριοι συνάδελφοι, η Νέα Δημοκρατία προτάσσει τη συζήτηση ενός πολύ σημαντικού θέματος, ενός πολύ σημαντικού προβλήματος αυτού της ελαιοκαλλιέργειας και της ελαιοπαραγωγής. Και αυτό γιατί αποδίδει ιδιαίτερη σημασία στην τύχη, στην επιβίωση, στο βιοτικό επίπεδο, στο μέλλον τριακοσίων πενήντα χιλιάδων οικογενειών που το εισόδημά τους εξαρτάται άμεσα ή έμμεσα από την ελαιοκαλλιέργεια και οι οποίοι αντιμετωπίζουν πολύ μεγάλο πρόβλημα, δυσεπίλυτο πρόβλημα, ιδιαίτερα τα τελευταία χρόνια. 
      Η ελαιοκαλλιέργεια απασχολεί το μεγαλύτερο αριθμό καλλιεργητών από οποιαδήποτε άλλη καλλιέργεια. Και αυτό πρέπει να το λάβουμε σοβαρά υπόψη μας, κυρίως, όταν αντιμετωπίζουμε ρυθμίσεις και συζητήσεις στα αρμόδια όργανα της Ευρωπαϊκής Ένωσης που αφορούν το μέλλον και την τύχη αυτής της καλλιέργειας. Το λέω αυτό γιατί το ελαιόλαδο είναι ένα εθνικό προϊόν. Η ελαιοκαλλιέργεια πρέπει να είναι προστατευόμενη ιδιαίτερα από κοινοτικούς, αλλά και από εθνικούς όρους και μέτρα. Δυστυχώς αυτή η φιλοσοφία, αυτή η αρχή και αυτό το δόγμα δε σας εκφράζει κύριε Υφυπουργέ, αφού σειρά λαθών και παραλείψεων έχουν οδηγήσει τον τομέα σε πρωτοφανές αδιέξοδο.
      Ας πάρουμε τα στοιχεία τα οποία χαρακτηρίζουν την ελαιοκαλλιέργεια και τα οποία σηματοδοτούν τη βαθιά κρίση στην οποία βρίσκεται ο τομέας. Οι παράγοντες που επηρεάζουν το εισόδημα των ελαιοκαλλιεργητών είναι η τιμή, η επιδότηση, το κόστος παραγωγής και είναι και οι δυνατότητες διάθεσης με ικανοποιητικούς όρους της παραγωγής μας, που θεωρείται ιδιαίτερα αναβαθμισμένη ποιοτικά.
      Όσον αφορά την τιμή, αυτή έχει κατρακυλήσει σε πρωτοφανή χαμηλά επίπεδα. Η τιμή του έξτρα παρθένου ελαιόλαδου δεν είναι ούτε καν 700 δραχμές το κιλό. Σας θυμίζω ότι πριν από δέκα χρόνια η τιμή του προϊόντος ήταν υπερδιπλάσια. 
      Η επιδότηση συγκριτικά με το παρελθόν είναι μειωμένη. Έχουμε αναφερθεί και άλλοτε στις ατυχείς διαπραγματεύσεις για την εξασφάλιση επαρκών επιδοτήσεων, όταν άλλες χώρες, άλλες κυβερνήσεις, άλλοι πρωθυπουργοί παρενέβαιναν προσωπικά για να διασφαλίσουν, να κατοχυρώσουν, να ενισχύσουν τα δικά τους εθνικά συμφέροντα, εφόσον είχαν αναβαθμίσει τον τομέα της δικής τους ελαιοκαλλιέργειας και τον θεωρούσαν τομέα μείζονος εθνικής γι’ αυτούς σημασίας. Θα θυμάστε ότι μέχρι πριν από λίγα χρόνια, λόγω της ειδικής ρυθμίσεως για τους μικρούς παραγωγούς, οι μικροί ελαιοκαλλιεργητές που παρήγαγαν μέχρι πεντακόσια κιλά το χρόνο, εισέπρατταν μία επιδότηση 485 δραχμών. Σήμερα είστε υπερήφανος γιατί λέτε ότι έστω και αν δεν έχουμε συνυπευθυνότητα, η επιδότηση θα φθάσει περίπου τις 450 δραχμές το κιλό. Δεν μπορούμε να τα λέμε αυτά στην Αίθουσα, διότι αυτό σημαίνει παραδοχή της υποβάθμισης του εισοδήματος σε σχέση με την επιδότηση.
      Τι κάνατε στον τομέα αυτό; Είχατε μπροστά σας μία διαπραγμάτευση, η οποία αφορούσε τη μετατροπή της συνολικής κοινοτικής ποσόστωσης σε εθνική, κατά χώρα. Εκεί ήμασταν ανύπαρκτοι, κύριε Υφυπουργέ. Η διαπραγμάτευση ολοκληρώθηκε το 1998, ψηφίστηκε ο νέος κανονισμός, η νέα κοινή οργάνωση αγοράς το 1998, η οποία ισχύει σήμερα και η οποία ευθύνεται σε κάποιο βαθμό για τη σημερινή κρίση. Στη διαπραγμάτευση αυτή η χώρα μας πήρε μία ποσόστωση, η οποία θεωρήθηκε ιδιαίτερα ικανοποιητική. Το τόνιζε αυτό ο κ. Ανωμερίτης επιμόνως, το λέτε και εσείς κατά καιρούς. Υπερεπαρκείς, λέει, οι ποσότητες οι οποίες επιδοτούνται για το ελαιόλαδο, της τάξεως των τετρακοσίων δεκαεννέα χιλιάδων τόνων.
    Την πρώτη χρονιά εφαρμογής αυτού του κανονισμού η παραγωγή, όπως κατεγράφη από τις αρμόδιες υπηρεσίες, έφθασε τις εξακόσιες χιλιάδες τόνους. Μη μου πείτε για τα πανωγραψίματα γιατί θα σας απαντήσω ότι είστε κατ’ αρχήν υπεύθυνοι για όποια τέτοια κρούσματα. Δεν μπορεί να μην έχετε ευθύνη για το ότι σε κάποιες περιοχές έχουμε πανωγραψίματα. Αλλά αυτό δε σας δίνει και το δικαίωμα να επικαλείστε το φαινόμενο αυτό –που είναι συγκεκριμένο, όταν διαπραγματεύεστε στα αρμόδια όργανα των Βρυξελλών- γιατί αυτό το έκανε ο κ. Τζουμάκας ο οποίος πήγαινε στο εξωτερικό και έλεγε «στην Ελλάδα έχουμε πανωγραψίματα». Όταν έκανε διαπραγματεύσεις για να εξασφαλίσει υψηλή ποσόστωση και να κατοχυρώσει δικαιώματα και δυνατότητες παραγωγής σε ευαίσθητες περιοχές, σε μειονεκτικές περιοχές, σε περιοχές με επικλινή εδάφη, όπου δε μπορεί να γίνει καμία άλλη παραγωγή, να επεκταθεί η καλλιέργεια και έλεγε πως εμείς πανωγράφουμε, πώς περίμενε ο κ. Τζουμάκας και η Κυβέρνησή σας να επιτύχετε καλύτερους όρους; Και δυστυχώς, για να παίξετε εσωτερικά το παιχνίδι της αντιπαράθεσης με τους αγρότες και να τους συκοφαντείτε, επικαλείστε συστηματικά αυτά τα επιχειρήματα, όταν κάνετε διαπραγμάτευση. Εξάλλου, δεν έχετε στείλει και κανέναν στον εισαγγελέα από αυτούς που παρανομούν κατά τη δική σας κρίση. Κάντε πρώτα την εξυγίανση στο εσωτερικό και μετά να πηγαίνετε στις Βρυξέλλες να διαπραγματεύεστε με άλλους όρους και προϋποθέσεις και να επιτυγχάνετε αυτά που πέτυχαν με σχετική ευκολία άλλες χώρες και άλλοι Πρωθυπουργοί. Πού ήταν ο κ. Σημίτης, κύριε Αργύρη, όταν διαπραγματευόμασταν την τελική ποσόστωση, όταν ο κ. Αθνάρ, ο πρωθυπουργός της Ισπανίας με μία προσωπική του παρέμβαση εξασφάλισε πρόσθετη ποσόστωση για τη χώρα του εκατόν σαράντα χιλιάδων τόνων; Αυτή η ποσότητα είναι το ένα τρίτο της σημερινής ελληνικής ποσόστωσης. Ο Αθνάρ πέτυχε το ένα τρίτο της δικής μας ποσόστωσης με μία παρέμβαση, ενώ εμείς πολύ μικρή αναβάθμιση και όχι επαρκή. Τα χρόνια που μεσολάβησαν, κάνατε προσπάθειες να περικόψετε παραχθείσα ποσότητα παραγωγής τουλάχιστον ορισμένων εντίμων ελαιοπαραγωγών. Υπάρχουν περιοχές που οι έντιμοι παραγωγοί δηλώνουν το σύνολο της πραγματικά παραχθείσας παραγωγής και λόγω της δικής σας πολιτικής υφίστανται περικοπές. Έχει παρατηρηθεί το περίεργο φαινόμενο να γίνονται διαπραγματεύσεις μεταξύ νομών –ποιός νομός θα περικόψει περισσότερο- σε επίπεδο νομαρχών ή κορυφής. Αυτά είναι απαράδεκτα φαινόμενα. Δηλαδή, γίνεται παζάρι ως προς την παραγωγή που θα δηλώσετε; Κάτι ανάλογο κάνατε και με το βαμβάκι, άκριτα, αδικαιολόγητα, αψυχολόγητα και παράνομα. 
    ΙΩΑΝΝΗΣ ΚΕΦΑΛΟΓΙΑΝΝΗΣ: Είναι ανίκανοι.
    ΕΥΑΓΓΕΛΟΣ ΜΠΑΣΙΑΚΟΣ: Ναι είναι ανίκανοι και τα τελικά θύματα είναι οι αγρότες, είναι οι ελαιοπαραγωγοί, είναι οι βαμβακοπαραγωγοί και όλοι οι άλλοι παραγωγοί, οι οποίοι βλέπουν το εισόδημά τους να συρρικνώνεται από τη μία μέρα στην άλλη.
    Και δεν είχαμε μόνο αυτή την ήττα να πάρουμε πολύ χαμηλή ποσόστωση σε σχέση με τις δυνατότητες της χώρας μας, είχαμε και το φαινόμενο των νέων φυτεύσεων. Γιατί να μην πάρει και η Ελλάδα επαρκείς νέες φυτεύσεις να καλύψει ανάγκες σε ορισμένες περιοχές, λόγω της συρρίκνωσης του εισοδήματός τους από άλλες καλλιέργειες με δική σας αποκλειστική ευθύνη; 
    Η Ελλάδα πήρε τριάντα πέντε χιλιάδες στρέμματα, νέες φυτεύσεις. Οι Πορτογάλοι εξασφάλισαν νέες φυτεύσεις τριακοσίων χιλιάδων στρεμμάτων, δεκαπλάσια έκταση φυτεύσεων σε σχέση μ’ εμάς, η οποία δεν έχει και παράδοση στην ελαιοκαλλιέργεια. Και αν μου πείτε τι πέτυχαν και οι Πορτογάλοι στην ποσόστωση, θα σας πω ότι τη διπλασίασαν, 100% αύξηση στην ποσόστωση της εθνικής παραγωγής. Αυτή είναι η διαπραγμάτευσή μας! Ξέρετε τι είχε πει ο κ. Ανωμερίτης σε ανάλογη επερώτηση; «Με τους Πορτογάλους δεν είχαμε κανένα λόγο να έχουμε ανταγωνισμό». Έτσι έδωσε τα δικαιώματα. Εξασφάλισε όμως κάτι για τη χώρα του για τους εκατοντάδες χιλιάδες ελαιοπαραγωγούς που υποφέρουν και που βλέπουν ότι η τιμή τους είναι στο μισό, η επιδότηση καθηλωμένη και πολλές φορές μειωμένη; Αυτή είναι η πραγματικότητα, αυτό είναι το σημερινό σκηνικό στην ελαιοκαλλιέργεια και στο εισόδημα των ελαιοπαραγωγών. 
    Έρχομαι στο κόστος παραγωγής. Επιβαρύνεται. Παλαιότερα ο κ. Ανωμερίτης είχε πει –και τα λέω για να σας προλάβω και να μην πείτε τις ίδιες ανακρίβειες- ότι το κόστος παραγωγής είναι 350 δραχμές το κιλό. Μα, τα μισά λεφτά, σε σχέση με την τιμή, αφορούν τις δαπάνες συλλογής του προϊόντος, εκτός αν ο κ. Ανωμερίτης δε γνωρίζει ή και εσείς. Αλλά εσείς ενδεχομένως δικαιολογείστε σε κάποιο βαθμό γιατί είστε ορεσίβιος, αλλά ο κ. Ανωμερίτης δε δικαιολογείται να λέει ότι 350 δραχμές είναι το κόστος. Μα, αυτά είναι μόνο τα συλλεκτικά.
      Αν ξεκινάτε μ’ αυτή τη φιλοσοφία και μ’ αυτή τη λογική είναι αυτονόητο ότι οδηγείστε σε μέτρα κατά της πολιτικής για το ελαιόλαδο σε βάρος του εισοδήματος των ελαιοπαραγωγών.
      Έχουμε, λοιπόν, μεγάλη αύξηση του κόστους παραγωγής, έχουμε επιβάρυνση των ελαιοπαραγωγών για τη δακοκτονία. Απέτυχε παταγωδώς φέτος. Έχετε αντίρρηση; Συρρικνώθηκε σε πολλές περιοχές της χώρας η παραγωγή λόγω της αποτυχημένης δακοκτονίας, δε σκέπτεστε καν για αποζημιώσεις γιατί ερωτήσεις συναδέλφων έχουν κατατεθεί και έχουμε θέσει το θέμα και μας λέτε ότι δεν μπορεί να τύχουν αποζημίωσης γιατί δεν προβλέπεται.
      Σε άλλες περιοχές γιατί η μείωση της παραγωγής και η υποβάθμιση της ποιότητας οφείλεται σε δυσμενείς καιρικές συνθήκες και εκεί πάλι παίζοντας με τις λέξεις δε λέτε τι είναι βροχόπτωση για να τους βάλετε στα ΠΣΕΑ ή να μην τις βάλετε καθόλου και πάντως, όταν τίθεται θέμα αποζημιώσεων, έρχεται ο ΕΛΓΑ και δίνει 4000 δραχμές το δένδρο. Λέει ότι για να αποκατασταθεί το δένδρο που θέλει πέντε έως έξι χρόνια για να αποδώσει, να καρποφορήσει, δίνετε αυτά τα χρήματα και ακόμα και μιας χρονιάς εισόδημα. Αντίθετα θα έπρεπε να δίνατε πλήρη αποζημίωση για την επαναφύτευση του ελαιοδένδρου και εξασφάλιση ενός εισοδήματος για την πενταετία μέχρις ότου βγάλει καρπό το δέντρο.
      Όλα αυτά είναι σοβαρά προβλήματα και δεν τα αντιμετωπίζετε. Επιβάλλετε στους παραγωγούς μία σημαντική εισφορά για τη δακοκτονία που δεν πετυχαίνει. Επιβάλλεται εισφορά υπέρ της αμαρτωλής ελαιουργικής η οποία είναι προβληματική και της έχουν χαριστεί τουλάχιστον εκατό δισεκατομμύρια για χρέη και τη στηρίζετε για κομματικούς λόγους και δεν αποδίδει.
      Ακόμα επιβάλλετε άλλες υποχρεωτικές εισφορές που απαγορεύονται από την Ευρωπαϊκή Ένωση και πρόσφατα βάλατε και ένα σημαντικό τέλος για να υποβάλουν οι αγρότες τα χαρτιά τους στο ΟΣΔΕ και με κάθε τρόπο συρρικνώνετε το εισόδημά τους, λόγω των εισφορών και των επιβαρύνσεων που βάζετε. Αυτή είναι η πραγματικότητα.
      Έχουμε τώρα το άλλο μείζον θέμα της διάθεσης του προϊόντος. Πρέπει να σας πω ότι η χώρα μας πριν από δέκα χρόνια είχε το 7% της αγοράς των ΗΠΑ. Σήμερα έχει μόνο το 2%. Είναι εξοργιστικό και μπορώ να πω συγκλονιστικό. Στην παγκόσμια αγορά το ελληνικό ελαιόλαδο είναι το πλέον ποιοτικό και έχει μερίδιο 1% έως 2% και στο σύνολο των ελληνικών εξαγωγών τυποποιημένου ελαιολάδου που είναι δέκα χιλιάδες τόνοι είναι πολύ μικρό, γιατί οι συλλογικές εξαγωγές της χώρας είναι εκατόν είκοσι χιλιάδες τόνοι. Μόνο το ένα δωδέκατο τυποποιείται.  
      Δεν έχετε ευθύνες όπως μας λέτε; Καταργείτε τις επιδοτήσεις για τη μεταποίηση και τυποποίηση και μας λέτε πως δεν έχετε ευθύνες;  Είναι δυνατόν να ανέχεστε τη νοθεία; Ένα στα τρία κιλά ελαιολάδου είναι νοθευμένο και πρέπει να πω ότι το παίρνουν οι Ιταλοί, το αναμειγνύουν με το δικό τους λάδι και το πουλάνε με καλύτερους όρους και προϋποθέσεις. Η Ιταλία πρέπει να σας πω ότι αυτή τη στιγμή έχει στην αμερικάνικη αγορά το 75% και αυτό το ανέχεστε και μας λέτε ότι δεν έχετε ανταγωνισμό με αυτές τις χώρες. 
      Βέβαια, κύριοι συνάδελφοι, όλα αυτά είναι σημαντικά και αυτό που έχει μεγαλύτερη σημασία και εδώ κρούω τον κώδωνα του κινδύνου είναι για τη συζητούμενη αναθεώρηση της Κοινής Αγροτικής Πολιτικής και την επαπειλούμενη της αναθεώρηση της οργάνωσης της αγοράς του ελαιολάδου. 
      Οι ρυθμίσεις για την Κοινή Αγροτική Πολιτική προβλέπουν την αποσύνδεση των επιδοτήσεων από την παραγωγή. Αυτό θα είναι καταστροφικό για τον τομέα του ελαιολάδου, γιατί θα δώσετε μία πενιχρή επιδότηση σε ετήσια βάση που θα έχει τη μορφή κοινωνικού επιδόματος φτώχειας, γιατί περί αυτού πρόκειται και έτσι θα αποτρέπετε τον αγρότη  που θα έχει αυξημένο κόστος παραγωγής και δε θα του εξασφαλίζετε όρους ανταγωνισμού και βιωσιμότητας να μαζεύει το λάδι με αποτέλεσμα να έχουμε μείωση παραγωγής, μείωση των εξαγωγών, εγκατάλειψη των ελαιώνων και εγκατάλειψη της υπαίθρου. 
      Κύριοι συνάδελφοι, πρέπει να ξέρετε ότι ο ελαιώνας που έχει εγκαταλειφθεί, έχει πρόβλημα και πυρκαγιάς. Γιατί ο ελαιώνας που εκαλιεργείτο και δεν είχε τα ζιζάνια και τα χόρτα στο έδαφος δεν είχε κίνδυνο πυρκαγιάς και μάλιστα αποτελούσε και αντιπυρική ζώνη. Όταν θα έχουμε εγκατάλειψη των ελαιώνων είτε γιατί δε δίνετε ευκαιρία να υπάρξει παραγωγή με ικανοποιητικούς όρους είτε γιατί δε θα αποκαταστήσετε ζημιές από καταστροφή ελαιώνων, θα αποτρέψετε τον αγρότη να παραμείνει στο χωράφι του, να καλλιεργεί το ελαιώνα του και να εξασφαλίζει τα προς το ζειν. 
      Και αυτό θα συμβαίνει ειδικότερα σε περιοχές οριακής απόδοσης με επικλινή εδάφη, που δεν ευδοκιμεί οποιαδήποτε άλλη καλλιέργεια ή ευδοκιμούν έστω κάποιες άλλες με πολύ λιγότερο όμως ευνοϊκούς όρους κερδοφορίας.
    Δυστυχώς, κυρίες και κύριοι συνάδελφοι, η πολιτική της Κυβέρνησης στον τομέα του ελαιόλαδου είναι μία ακόμη χαρακτηριστική περίπτωση αποτυχημένης αντιμετώπισης, αποτυχημένης πολιτικής, υποβάθμισης στις κυβερνητικές προτεραιότητες. Δεν μπορούμε με την πολιτική αυτή, με τη νοοτροπία σας, με την τακτική σας να εξασφαλίσουμε το μέλλον και την προοπτική των ελαιοπαραγωγών μας. Η ύπαιθρος συρρικνώνεται. Η Κυβέρνηση δεν ακούει τα μηνύματα, αρέσκεται μόνο στο να συκοφαντεί άλλους, να καταλογίζει αλλού τις ευθύνες, να μεταθέτει αλλού τις αποκλειστικές ευθύνες. Το αποτέλεσμα όμως είναι τραγικό.
    Ο κ. Σημίτης, κυρίες και κύριοι συνάδελφοι, όταν αναφέρθηκε στις πέντε προτεραιότητες της ελληνικής γεωργίας, απέκλεισε τον αγροτικό τομέα και το αγροτικό ζήτημα. Είπε ότι δεν είναι το αγροτικό ζήτημα στις πέντε εθνικές προτεραιότητες για την ελληνική γεωργία. Ο κ. Δρυς, κάθε φορά που θέτουμε θέμα και κυρίως ζήτημα παρέμβασής μας ως Προεδρία στα αρμόδια όργανα της Ευρωπαϊκής Ένωσης, ειδικά σε αυτό το κρίσιμο εξάμηνο του 2003 μας λέει ότι πρέπει να τηρεί ουδέτερη στάση, για να μπορεί να βρει ένα συμβιβασμό. Και αυτό το λέει μήνες πριν να αναλάβει την Προεδρία. Ας πει ξεκάθαρα ότι η Προεδρία για τη χώρα μας δεν είναι θετική, είναι αρνητική. Ας πει ξεκάθαρα ότι ο ίδιος δεν μπορεί να πιέζει για να προβάλει τα δικά μας αιτήματα, για να καταλάβουν οι Έλληνες ότι τους έχει εμπαίξει η Κυβέρνηση, η οποία τους έλεγε ότι επί ελληνικής προεδρίας θα λυθούν κάποια θέματα και θα δοθούν προτεραιότητες σε ζητήματα μείζονος εθνικής σημασίας.
    Η Νέα Δημοκρατία για μία ακόμη φορά καταλογίζει ευθύνες στην Κυβέρνηση, περιγράφει την κατάσταση η οποία επικρατεί σήμερα στον αγροτικό τομέα και κυρίως στον τομέα της ελαιοκαλλιέργειας, κρούει τον κώδωνα του κινδύνου και περιμένει πειστικές απαντήσεις στα συγκεκριμένα ερωτήματα που τίθενται.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Έργων Τέχνης από τη Συλλογή της Βουλής των Ελλήνων, μαθητές και καθηγητές του 2ου Γυμνασίου Διαπολιτισμικής Εκπαίδευσης του Ελληνικού.
    Η Βουλή τούς καλωσορίζει.
    (Χειροκροτήματα από όλες τις πτέρυγες)
      Το λόγο έχει ο κ. Σκανδαλάκης.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Ευχαριστώ, κύριε Πρόεδρε.
      Κύριε Πρόεδρε, θα ήθελα να έχω και το χρόνο της δευτερολογίας μου, γιατί πρόκειται να πάω στην επαρχία μου…
      ΠΡΟΕΔΡΕΥΩΝ (Κωνσταντίνος Γείτονας): Θα σας δοθεί, κύριε συνάδελφε. Προχωρήστε και θα δούμε στην πορεία.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: … πρόκειται να πάω στην επαρχία μου, η οποία συνορεύει με την υπόλοιπη Ελλάδα και το μόνο μέσον είναι το οδικό. Και πρέπει κανείς να κάνει το σταυρό του, όχι για το οδικό ατύχημα, αλλά για να μην σε καταπιεί η γη.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, προχωρήστε και μη χάνετε χρόνο. Θα μετρήσω το χρόνο από την αρχή, για να μη χάσετε το χρόνο από την προεισαγωγή σας.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Σας ευχαριστώ.
      Κύριε Πρόεδρε, κυρίες και κύριοι συνάδελφοι, άκουσα πρόσφατα τον Πρωθυπουργό να δηλώνει εδώ σε αυτή την Αίθουσα ότι δεν είναι από άλλο πλανήτη και πως γνωρίζει τα προβλήματα του τόπου. Και απόρησα και απορώ, γιατί κατά τη γνώμη μου σε ό,τι αφορά τον αγροτικό τομέα, είναι από άλλο πλανήτη.
      Προέρχομαι από ένα νομό ο οποίος είναι από τους μεγαλύτερους ελαιοπαραγωγικούς νομούς της χώρας, τη Λακωνία. Και γνωρίζω πολύ καλά, κύριε Υπουργέ, τη δραματική κατάσταση την οποία ζουν όλοι οι αγρότες σήμερα.
      Οι Λάκωνες αγρότες, αλλά και όλοι οι αγρότες της Ελλάδος, είναι απογοητευμένοι, αγανακτισμένοι και εξορισμένοι από την αντιαγροτική πολιτική την οποία εσείς ασκείτε, από τον τρόπο λειτουργίας του Υπουργείου Γεωργίας, από τον ΕΛΓΑ, από την Αγροτική Τράπεζα. Αγωνίζονται όλη την ημέρα –όχι μόνοι τους, με όλη την οικογένειά τους- και δεν μπορούν να ζήσουν, δεν μπορούν να τα βγάλουν πέρα, δεν μπορούν να πληρώσουν τα χρέη τους, δεν μπορούν να αγοράσουν τα απαραίτητα.
      Έχετε καταλάβει ότι πριν από δέκα χρόνια το ελαιόλαδο είχε περίπου 1200 δραχμές –με τα τότε έξοδα- και σήμερα δια της βίας φτάνουμε στις 600, εν έτει 2003;
      Έχετε καταλάβει πως με ένα κιλό λάδι δεν μπορείς να αγοράσεις ούτε ένα πακέτο τσιγάρα; Στο τρακτέρ για να βάλουν ένα κιλό λάδι πρέπει να πουλήσουν τρία κιλά παρθένο ελαιόλαδο.
	(Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
	Έχετε καταλάβει ότι για να πάνε στο καφενείο πρέπει να πάρουν ένα μπετόνι λάδι, ένα κιλό, για να πιουν έναν καφέ; Τα έχετε καταλάβει αυτά; Και σας έχω ξαναπεί ένα πράγμα. Οι ελαιοπαραγωγοί της Ελλάδος δίνουν λάδι κι εσείς τους ποτίζετε ρετσινόλαδο. Αυτό πρέπει να το καταλάβετε. Διαθέτουμε το καλύτερο λάδι στον κόσμο και βρίσκεστε σε αδυναμία …
	ΠΡΟΕΔΡΕΥΩΝ (Κωνσταντίνος Βρεττός): Μην κάνετε υπαινιγμούς. Δεν έχει καμία σχέση το ΠΑΣΟΚ με τη δικτατορία του Μεταξά ή και κανένα άλλο κόμμα, για να μην υπάρξει παρεξήγηση.
	ΠΑΝΑΓΙΩΤΗΣ ΣΚΑΝΔΑΛΑΚΗΣ: Δικτατορικά, κύριε Πρόεδρε, κυβερνάται αυτή τη στιγμή ο αγρότης. 
	ΦΛΩΡΟΣ ΚΩΝΣΤΑΝΤΙΝΟΥ: Μα τι είναι αυτά που λέτε, κύριε συνάδελφε; 
	ΠΑΝΑΓΙΩΤΗΣ ΣΚΑΝΔΑΛΑΚΗΣ: Διαθέτουμε το καλύτερο λάδι στον κόσμο, κύριε Υπουργέ, και βρίσκεστε σε αδυναμία να το προωθήσετε στην παγκόσμια αγορά. Παρακολουθούμε αμήχανοι όλοι μας και τους Ιταλούς και τους Ισπανούς. Κερδίζουν τη μία αγορά μετά την άλλη. Ο κ. Μπασιάκος σάς είπε: Επιτρέπεται τώρα στην Αμερική το 70% να είναι από την ιταλική αγορά και το λάδι να είναι ελληνικό; Αυτό είναι το περίεργο. 
	Κύριε Πρόεδρε, κυρίες και κύριοι συνάδελφοι, να γίνουμε πιο συγκεκριμένοι. Στις διαπραγματεύσεις στην Ευρωπαϊκή Ένωση αποτύχατε να εξασφαλίσετε ικανό αριθμό στρεμμάτων. Σας τα είπε ο κ. Μπασιάκος. Τριακόσιες χιλιάδες στρέμματα η Πορτογαλία, τριάντα πέντε χιλιάδες εμείς. Στη διαφήμιση, μηδέν. Εκπροσωπούμε το 2% στις παγκόσμιες εξαγωγές, όταν εμείς είμαστε η δεύτερη χώρα στον κόσμο. 
	Στην εσωτερική αγορά: Το παρεμπόριο, φοροδιαφυγή πάνω από 30 δισεκατομμύρια. Γνωρίζετε ότι πλέον δεν μπορεί να φθάσει άλλο.
      Και ποια είναι τα αποτελέσματα της πολιτικής σας; Πρώτον, χαμηλές τιμές διάθεσης του προϊόντος. Υψηλό κόστος παραγωγής. Αγροτικές συντάξεις πείνας. Υψηλά επιτόκια δανεισμού από την Αγροτική Τράπεζα. Ο αγρότης νιώθει θηλιά στο λαιμό του πλέον. Υψηλά πρόστιμα. Υπέρογκες ασφαλιστικές εισφορές. Καθυστερήσεις στην εκτίμηση ζημιών και στην πληρωμή των αποζημιώσεων. Είναι δυνατόν να γίνεται μια ζημιά από πάγο ή από χαλάζι ή από βροχή και να πηγαίνετε μετά από οκτώ μήνες να δείτε τι ζημιά έγινε; Αυτά ούτε στην Ουγκάντα δεν γίνονται, κύριε Υπουργέ. Και είμαστε Ευρωπαίοι και προεδρεύουμε στην Ευρώπη αυτήντη στιγμή! Πρέπει να ντρεπόμαστε. 
	Επίσης, καθυστερήσεις στην καταβολή επιδοτήσεων. 	Άγρια φορολόγηση.
	ΠΡΟΕΔΡΕΥΩΝ (Κωνσταντίνος Βρεττός): Θα σας δώσω και το χρόνο της δευτερολογίας.
	ΠΑΝΑΓΙΩΤΗΣ ΣΚΑΝΔΑΛΑΚΗΣ: Ευχαριστώ, κύριε Πρόεδρε.
	Αυτά είναι, κύριε Υπουργέ, τα έργα του ΠΑΣΟΚ. Μπορείτε να τα αρνηθείτε; Δεν νομίζω ότι μπορείτε. Ο αγροτικός κόσμος γνωρίζει πια ότι δε σηκώνει άλλη κοροϊδία.
      Στη Λακωνία έχει τελειώσει η υπομονή του αγρότη. Γιατί συρρικνώνεται η επαρχία; Γιατί ο αγρότης βλέπει πλέον ότι ο γιος του ή η κόρη του δεν έχει προκοπή πλέον. Και σηκώνονται και τι κάνουν; Έρχονται όλοι στην Αθήνα. Είναι σίγουρο πλέον ύστερα από αυτά ότι ο αγροτικός κόσμος θα σας καταψηφίσει.
	Κάτι άλλο ακόμη. Με την ενδιάμεση αναθεώρηση της ΚΑΠ και την τροποποίηση του ΚΟΑ ελαιολάδου μέσα στο 2004, τι κάνετε; Θα αποδυναμώσετε περισσότερο το εισόδημα των ελαιοπαραγωγών. Δηλαδή σκοπός της Κυβερνήσεως είναι να κάνει τι; Να συρρικνώσει τους αγρότες. Μα, δίχως αγροτιά η Ελλάδα δεν θα μπορεί να ζήσει. Τον τουρίστα και τον αγρότη έχουμε. Και τα δύο προσπαθείτε να τα συρρικνώσετε και αυτό το είδαμε και στον τουριστικό τομέα και το βλέπουμε και στον αγροτικό.
      Αντί, λοιπόν, να παλέψετε να ανατρέψετε αυτές τις δυσάρεστες εκπλήξεις, τις οποίες δημιουργείτε στον αγρότη, τι κάνετε; Με τι ασχολείστε; Με την εξυπηρέτηση συμφερόντων διαπλοκής! Αυτός είναι ο ρόλος σας! Κυβερνάτε τον τόπο πάνω από είκοσι χρόνια. Τρισεκατομμύρια έχουν εισρεύσει από την Ευρωπαϊκή Ένωση! Και τι πετύχατε; Ποια είναι τα αποτελέσματα της πολιτικής σας; Μηδέν!
      Κυρίες και κύριοι συνάδελφοι, πιστεύω πλέον πως ο αγρότης γνωρίζει ότι η Κυβέρνηση και το Υπουργείο Γεωργίας δεν είναι κοντά του. Γι’ αυτό μετά τις δημοτικές εκλογές, στις οποίες πήρατε το μήνυμα, θα δείτε και στις εθνικές εκλογές τι σας περιμένει! Διότι ο κύριος Πρωθυπουργός μπορεί να είπε ότι δεν είναι από άλλο πλανήτη, αλλά δεν είναι από άλλο πλανήτη και οι αγρότες! Περιμένουν την πρώτη ευκαιρία να απαλλαγούν! 
      Αυτή η ευκαιρία θα έλθει σύντομα! Πιστεύω ότι η σοβαρή και υπεύθυνη Κυβέρνηση της Νέας Δημοκρατίας θα μπορεί να νοικοκυρέψει τον τόπο, να σταθεί κοντά στον αγρότη, γιατί –επαναλαμβάνω- Ελλάδα ίσον αγροτιά!
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σαλμάς έχει το λόγο.
      ΜΑΡΙΟΣ ΣΑΛΜΑΣ: Κύριε Πρόεδρε, κυρίες και κύριοι συνάδελφοι, είναι τραγική η κατάσταση των Ελλήνων αγροτών και ιδίως των ελαιοπαραγωγών, όπως βέβαια καθημερινά αποτυπώνεται και από τα Μέσα Μαζικής Ενημέρωσης, αλλά και από μας, τους Βουλευτές της περιφέρειας, διότι είμαστε αυτόπτες μάρτυρες του Γολγοθά, τον οποίο ζουν οι αγρότες και κυρίως οι ελαιοπαραγωγοί.
      Η διαπίστωση είναι μία και βεβαίως τη γνωρίζουν άπαντες, ότι δηλαδή η Κυβέρνησή σας, κύριε Υπουργέ, δεν έχει ακουμπήσει πάνω στον Έλληνα αγρότη και δεν έχει καθιερώσει καμία πολιτική, για να μπορεί ο αγρότης να έχει σε μακροπρόθεσμη βάση ένα σχεδιασμό και κάθε φορά να μη μεταβάλλονται πολλά από τα στοιχεία, που εσείς έχετε διαμορφώσει.
      Έχω την αίσθηση ότι παίζετε με τους αγρότες, αφού στο τέλος της θητείας σας έρχεστε να καθιερώσετε μια επιτροπή καθηγητών, οι οποίοι θα διαμορφώσουν μια δήθεν αγροτική πολιτική. Και βέβαια στην ολομέλεια του Ευρωκοινοβουλίου ο Πρωθυπουργός έθεσε πέντε προτεραιότητες για την Ελληνική Προεδρία, αλλά καμία κουβέντα για την Κοινή Αγροτική Πολιτική, ένα θέμα που καίει τον Έλληνα αγρότη. 
      Νομίζω ότι είναι συνειδητή αυτή η επιλογή του κυρίου Πρωθυπουργού για την υποβάθμιση των αγροτικών θεμάτων. Ίσως βέβαια να είναι συνέχεια παλαιοτέρων δηλώσεών του, που έλεγε ότι οι αγρότες δεν έχουν μέλλον και πρέπει να αλλάξουν επάγγελμα, ή και δηλώσεων –θυμούμαι τώρα- του Υπουργού, του κ. Δρυ, που έλεγε ας τα βγάλουν πέρα οι αγρότες μόνοι τους.
      Εάν βέβαια σε όλα αυτά προσθέσουμε και την υποβάθμιση του Υπουργείου Γεωργίας στο Υπουργικό Συμβούλιο, πιστεύω ότι όλα αυτά δεν είναι τυχαία. Απεικονίζουν μια πραγματικότητα, η οποία δεν είναι ευχάριστη.
      Συγκεκριμένα, λοιπόν, για το ελαιόλαδο, που είναι και εθνικό προϊόν, αφού παράγεται σχεδόν σε όλους τους νομούς της ελληνικής επικράτειας, η πολιτική της Κυβέρνησης είναι ανύπαρκτη! Εδώ υπάρχουν μεγάλες ευθύνες. Πρόκειται για ευθύνες, που αποτυπώνονται και από τις απαντήσεις που έχουμε πάρει από εσάς, κύριε Υπουργέ, σε μια σειρά ερωτήσεων που έχουμε διατυπώσει και τίποτα άλλο δεν κάναμε, παρά μεταφέραμε τις αγωνίες των Ελλήνων αγροτών. Αλλά δυστυχώς όλα ήταν έωλα ερωτήματα, μιας και δεν έτυχαν καμίας απάντησης!
      Ακόμα, δυστυχώς, τα τελευταία χρόνια παρατηρείται και μια διαρκής κατιούσα πορεία της τιμής διαθέσεως του ελαιολάδου. Και πάλι, δυστυχώς, διαμορφωτές αυτής της εξευτελιστικής τιμής του ελαιολάδου είναι οι Ιταλοί, αφού το 90% του ελληνικού ελαιολάδου διοχετεύεται χύμα κυρίως στη γείτονα χώρα, η οποία χρησιμοποιεί τα πλεονεκτήματα του δικού μας ελαιολάδου –άρωμα, γεύση και άλλα οργανοληπτικά συστατικά- το αναμειγνύει με το δικό της και κατακλύζει βέβαια τις διεθνείς αγορές και μάλιστα σε τιμές 25%-42% υψηλότερες του δικού μας.
      Βεβαίως θα μου πείτε «τι φταίμε εμείς»; Μπορούσατε εκεί στα διεθνή φόρα, εκεί που συναντάστε, να θέσετε και τα στάνταρ του ελαιολάδου στη διεθνή αγορά ώστε να είναι πιο κοντά στα ελληνικά. 
      Θα σας πω χαρακτηριστικά ότι σήμερα η τιμή για το έξτρα παρθένο ελαιόλαδο –και μιλώ για το καλύτερο που μπορείτε να φανταστείτε- είναι γύρω στις 680 δραχμές το κιλό και ωχριά βεβαίως μπροστά στις τιμές του ’70, που ήταν πάνω από 900 δραχμές το κιλό, και βεβαίως ακόμα και στις τιμές της περιόδου 1990-1993, διότι ο ελαιοπαραγωγός αναπολεί με ιδιαίτερη ικανοποίηση το γεγονός ότι τότε ως αγρότης ένιωσε την Κυβέρνηση να είναι δίπλα του.
      Παρ’ όλο, λοιπόν, που το ελαιόλαδο αποτελεί ένα από τα βασικά προϊόντα της εγχώριας οικονομίας και η φαρμακευτική και διατροφική του αξία προβάλλονται ακόμα και από οικονομικά περιοδικά, εντούτοις εσείς στην Κυβέρνηση δεν έχετε ευαισθητοποιηθεί για τα κατάλληλα μέτρα προβολής, προωθήσεως αλλά και διακινήσεως.
     Μου δημιουργείται έτσι μία αίσθηση ότι δεν υπάρχει η βούληση της Κυβέρνησης να διαθέσει ακόμη και τα απαραίτητα κονδύλια για τη διαφήμιση. Θα σας πω ότι έχετε διαθέσει μόνο 1,28 δισεκατομμύρια δραχμές. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα ήθελα και τη δευτερολογία μου, κύριε Πρόεδρε. 
     ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι. Την περίπτωση αυτή με τη δευτερολογία την κάναμε καταχρηστικά και δεν μπορεί να γίνεται συνεχώς. Έτσι θα καταργήσουμε και τον Κανονισμό. 
     ΜΑΡΙΟΣ ΣΑΛΜΑΣ: Θα ήθελα, κύριε Πρόεδρε, να θέσω κάποια ερωτήματα για να μου απαντήσει ο κύριος Υπουργός γιατί μένουμε συνέχεια με αναπάντητα ερωτήματα. 
     ΠΡΟΕΔΡΕΥΩΝ (Κωνσταντίνος Βρεττός): Μην ευτελίσουμε τελείως τη διαδικασία.
     Συνεχίστε για λίγο ακόμη και τελειώστε.
     ΜΑΡΙΟΣ ΣΑΛΜΑΣ: Μόνο 1,28 δισεκατομμύρια έχετε διαθέσει τα τελευταία χρόνια για την προώθηση όλων των αγροτικών προϊόντων και όχι μόνο του ελαιολάδου ενώ άλλες ελαιοπαραγωγικές χώρες διαθέτουν τεράστια κονδύλια για την προώθηση του εθνικού αυτού χρυσού προϊόντος, θα λέγαμε. Η Ισπανία τα τελευταία χρόνια μόνο για τη διαφήμιση του ελαιολάδου έχει διαθέσει δεκάδες δισεκατομμύρια σε δραχμές ενώ η Κυβέρνησή σας είναι τόσο αδιάφορη. Είμαστε στον τρίτο χρόνο από την εφαρμογή και υλοποίηση του Γ΄ Κοινοτικού Πλαισίου Στήριξης και η απορρόφηση κονδυλίων είναι ελάχιστη για να μην πω μηδαμινή. Είναι ελάχιστη η απορρόφηση όσον αφορά την αγροτική οικονομία. Και ερωτώ. Είναι δυνατόν με τέτοιες επιδόσεις η Κυβέρνησή σας να συναγωνιστεί τις άλλες χώρες στο εμπόριο του ελαιολάδου; Και ξέρετε ποιο είναι το πρόβλημα; Να σας πω: Είναι η λάθος αντίληψη που έχετε για το διεθνή ανταγωνισμό, την ελεύθερη οικονομία και την ελεύθερη αγορά. Ελεύθερη οικονομία και ελεύθερη αγορά σημαίνει ότι δεν αφήνουμε τον αγρότη μόνο του να επιβιώσει και του λέμε: Γίνε ανταγωνιστικός με τους Ευρωπαίους άλλους συναδέλφους. Ελεύθερη οικονομία και ελεύθερη αγορά κατά τη δική μας παράταξη σημαίνει ότι το κράτος είναι δίπλα, στηρίζει αυτή την προσπάθεια, διδάσκει έχει τους συμβούλους δίπλα στον αγρότη, έχει τις σύγχρονες ομάδες παραγωγών και έχει τους παλιούς συνεταιρισμούς που είχατε εσείς και βεβαίως θέτει τα διεθνή στάνταρντ, εξηγεί, σχεδιάζει προγραμματίζει και καλύπτει συμβουλευτικά όλη την προσπάθεια του αγρότη. Αυτό δεν το κάνει.
     Αυτό βεβαίως έχει σαν αποτέλεσμα να έχουμε χάσει πολλές διεθνείς αγορές και να τις κατακλύζουν άλλες ευρωπαϊκές χώρες. Θα σας πω και θα σας θυμίσω τα μερίδια της Ελλάδας στις διεθνείς αγορές που κυμαίνονται σε μονοψήφια ποσοστά, από 1% στην Ιαπωνία έως και 6% στην Αυστραλία. Και, βεβαίως, όπως είπε και ο κ. Μπασιάκος, ο εισηγητής μας, στη μεγαλύτερη εισαγωγική χώρα ελαιολάδου, στην Αμερική, το μερίδιο της Ελλάδας είναι 2% με την Ιταλία να κατέχει το 74%, την Ισπανία το 13% και την Τουρκία το 6%. Και επειδή σας αρέσουν οι συγκρίσεις, το 1991 είχαμε 6,7% μερίδιο πωλήσεων στην Αμερική και διψήφιο σε Καναδά και Αυστραλία. Τότε όμως υπήρχαν οι γεωργικοί ακόλουθοι που επιτελούσαν σημαντικό έργο και σεις φροντίσατε να τους εξαφανίσετε.
     Οφείλω όμως να αναγνωρίσω ότι με το θέμα του δάκου τα καταφέρατε! Στον τρόπο του ψεκασμού για το δάκο καταφέρατε να υποβαθμίσετε καίρια την ποιότητα του ελαιολάδου. Και βεβαίως αφού απέτυχε –το είδατε- η εφαρμοσμένη διαδικασία της δακοκτονίας κάνατε κάτι να συμβουλευτείτε τους ειδικούς; Δεν αντιλαμβάνεστε ότι η απραξία σας και στο θέμα του δάκου έφερε πολλές επιπτώσεις; Θα σας θυμίσω –γιατί δεν πρέπει να ξεχνάμε και για να έχει και συνέχεια η αντιπολιτευτική μας κριτική- μία ερώτηση που είχα καταθέσει και για το ίδιο θέμα είχε καταθέσει και ο κ. Μαρκογιαννάκης απ’ ό,τι βλέπω εδώ από την απάντηση του κ. Δρυ που αφορούσε την καταβολή αποζημιώσεως στους ελαιοπαραγωγούς του Νομού Αιτωλοακαρνανίας. Θα σας θυμίσω τι μας λέγατε τότε. Σας μιλούσαμε για τις αποζημιώσεις που προέκυψαν από το πρόβλημα του δάκου και αφού, σε εκτεταμένη αναφορά ο Υπουργός μου αναλύει τι είναι ο δάκος, τι θεωρείται καταστροφή, τι θεωρείται εντομολογική προσβολή, αφού μου κάνει ένα μάθημα τι θεωρείται προσβολή από φυτονόσους, στο τέλος μου λέει ότι αυτό το πρόβλημα δεν καλύπτεται ασφαλιστικά και ότι, θα συστήσουμε μια επιτροπή, θα ξαναμελετήσουμε τα μετεωρολογικά δεδομένα εκείνης της περιόδου, θα κάνουμε φυτοπαθολογικές αναλύσεις, εντομολογικές μελέτες που θα αποδεικνύουν ότι εξαιτίας των δυσμενών καιρικών συνθηκών και παρ’ όλες τις καλλιεργητικές επεμβάσεις που εφήρμοσαν οι καλλιεργητές δεν είναι δυνατόν να αντιμετωπιστεί η εξέλιξη της προσβολής.
     ΠΡΟΕΔΡΕΥΩΝ (Κωνσταντίνος Βρεττός): Τελειώσατε, ευχαριστώ!
     ΜΑΡΙΟΣ ΣΑΛΜΑΣ: Τελειώνοντας, κύριε Πρόεδρε, ήθελα να σας πω ότι ακόμη και στην περίπτωση του δάκου έχουμε, δάκος-Κυβέρνηση ίσον 1-0. Και εκεί χάσατε, κύριε Υπουργέ!
     ΠΡΟΕΔΡΕΥΩΝ (Κωνσταντίνος Βρεττός): Εξαντλήσατε και τη δευτερολογία σας. 
     ΜΑΡΙΟΣ ΣΑΛΜΑΣ: Αφού δεν το είδατε, κύριε Πρόεδρε, δεν ισχύει!
     ΠΡΟΕΔΡΕΥΩΝ (Κωνσταντίνος Βρεττός): Την υπερβήκατε αλλά δεν το είδα κι εγώ.
     Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Κύριε Πρόεδρε, να πούμε τη μεγάλη αλήθεια: Η ύπαιθρος πέθανε. Η κατάσταση είναι μη ανατάξιμη και για όσους έχουν στοιχειώδη αγωνία για το θέμα της ελληνικής περιφέρειας, αυτό και μόνο πρέπει να τους συγκλονίζει. 
      Βεβαίως η απάντηση της δικής σας Κυβέρνησης, όπως έκανε πέρυσι και ο κ.Δρυς στον «Οικονομικό Ταχυδρόμο» στο τεράστιο αυτό πρόβλημα -είναι εθνικό πρόβλημα η απερήμωση της υπαίθρου- ήταν ότι οι αγρότες, ας τα βγάλουν πέρα μόνοι τους. Αυτό είναι πολιτικό θράσος. Αυτός είναι πολιτικός κυνισμός. Αυτό είναι ανεπίτρεπτο. Την Κυβέρνηση τι την έχουμε; Τη Βουλή τι την έχουμε; Τις τους έχουμε τους κυρίους Υπουργούς, τρεις τον αριθμό; 
      Ξέρετε ποια είναι η αλήθεια; Ότι έφθασαν σήμερα οι αγρότες, οι καλλιεργητές, οι παραγωγοί ελαιολάδου που συζητάμε σήμερα, να μην έχουν καν τη δυνατότητα να αποπληρώσουν τα χρέη, αυτά που συσσωρεύονται τόσα χρόνια. Ας ξεχάσουμε  τα παιδιά τους και αυτά που έχουν να πληρώσουν στα φροντιστήρια ή για να πάρουν κάποιο ρουχισμό ή βασικά είδη πρώτης ανάγκης. Εκεί φθάσαμε, στην απόλυτη καταστροφή. 
      Εγώ προσωπικά θέλω να σας καταθέσω ότι ειλικρινά έχω πολύ μεγάλη δυσκολία, κύριε Υπουργέ, να κάνω περιοδεία στα χωριά και στα δημοτικά διαμερίσματα, διότι οι άνθρωποι είναι έτοιμοι –και απολύτως δικαιολογημένα βεβαίως- να μας σύρουν τα εξ αμάξης. Και δεν είναι θέμα αντιπολίτευσης –αν θεωρηθεί ότι αυτό που κάνουμε αυτή τη στιγμή είναι αντιπολίτευση- είναι θέμα ζώσης πραγματικότητας. Οι άνθρωποι πένονται. Δεν έχουν να ζήσουν. Τα καφενεία κλείνουν και δεν μπορούν να πάρουν το στοιχειώδες καφεδάκι, το οποίο γνωρίζουμε όλοι μας. Αυτή είναι η σκληρή, οικτρή πραγματικότητα. 
      Βεβαίως η επωδός είναι ότι και εσείς –λέει- κύριοι της Αντιπολίτευσης, τι κάνετε; Αναρωτιέμαι αυτό που γίνεται σήμερα και θα διαρκέσει περίπου τέσσερις ώρες, η επερώτηση προς την Κυβέρνηση με τις εισηγήσεις των συναδέλφων κλπ., πού θα οδηγήσει; Αν, δηλαδή, θα ακουστούν και δύο λόγια για το θέμα που μας ενδιαφέρει, διότι το έχετε φροντίσει και αυτό, το έχετε καλύψει. Διότι το σύστημα αποπνέει και όζει. Διότι η ελληνική κοινωνία, αντί να ασχοληθεί με τα θέματα της καθημερινότητας, την οδηγήσατε –και σεις έχετε το μεγαλύτερο μέρος της ευθύνης γιατί τα τελευταία είκοσι χρόνια δεν κάνατε τίποτα- να την ενδιαφέρουν άλλα πράγματα από αυτά που όντως θα έπρεπε να  μας ενδιαφέρουν. 
      Ποιο είναι το ενδιαφέρον το δικό σας; Πέρυσι στην αρχή του χρόνου εδώ στην ίδια Αίθουσα απαντώντας ο Πρωθυπουργός της χώρας κ. Σημίτης στον κ. Κωνσταντόπουλο, τον Πρόεδρο του Συνασπισμού, για θέματα που είχαν σχέση με τα κυκλώματα που δρούσαν στο βαμβάκι και στο ελαιόλαδο, αυτό που συζητάμε ειδικότερα σήμερα, ξέρετε τι είπε; Είναι συγκλονιστικό και δεν μπορεί να φανταστεί το μυαλό μου ότι ο Πρωθυπουργός της χώρας θα έλεγε κάτι τέτοιο. Είπε ότι υπάρχουν ομάδες συμφερόντων που συμμετέχουν στην τεχνητή αύξηση της παραγωγής και πάει λέγοντας. Αναγνώριζε, δηλαδή, ο Πρωθυπουργός της χώρας ότι υπάρχουν κυκλώματα, ότι υπάρχει όλο αυτό το σύστημα και ο σοσιαλισμός ο δικός σας, ο ψευτοσοσιαλισμός να μην έχει μας πει κάτι. Ποιος το είπε; Ο Πρωθυπουργός της χώρας. Άρα, λοιπόν, δεν μπορεί να κυβερνήσει. Είναι προφανές. 
      Υπάρχει και μία άλλη πικρή πραγματικότητα. Παρ’ ότι οι αγρότες δεν έχουν να πληρώσουν όλα αυτά, τώρα τελευταία τους κάνετε και άλλα τερτίπια, πολιτικά. Γίνονται κρατήσεις υπέρ «ΕΛΑΙΟΥΡΓΙΚΗΣ» που φθάνουν το 1,5 δισεκατομμύριο δραχμές στη Φθιώτιδα μόνο. Αυτό γίνεται με μόνο ένα χαρτί στην τράπεζα και παρακρατούνται στην τράπεζα, πράγμα που απαγορεύεται. Η Ευρώπη και ο κ. Φίσλερ απαντούν ρητά και κατηγορηματικά ότι τα χρήματα, τα οποία δίνονται στους αγρότες, δεν μπορούν να παρακρατηθούν λόγου χάριν στην Αγροτική Τράπεζα, διότι πρώτα θα πρέπει να πάνε στις τσέπες των αγροτών –γιατί σε αυτούς ανήκουν- και μετά  θα γίνει ο διακανονισμός και όχι το ανάποδο. 
	Και δε φτάνει μόνο αυτό. Η σκληρή πραγματικότητα είναι ότι κρατάτε και χρήματα υπέρ της «ΕΛΑΙΟΥΡΓΙΚΗΣ». Ειδικότερα στην περιοχή μου δεν έχουν πρόβλημα να πληρώσουν στο συνεταιρισμό γιατί προσφέρει κάποια υπηρεσία και το δέχονται οι αγρότες. Να πληρώνουμε όμως τα κομματικά στελέχη, τα τρωκτικά τα οποία κατασπαράζουν την «ΕΛΑΙΟΥΡΓΙΚΗ» και τον ιδρώτα των ελαιοπαραγωγών; Υπάρχει κράτος ή δεν υπάρχει;
	Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο κ. Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, έχω κι εγώ την τύχη να εκλέγομαι σε περιφέρεια που ένας πυλώνας της οικονομίας, είναι η αγροτική οικονομία και κυρίως η παραγωγή ελαιολάδου.
      Κάποτε λοιπόν θυμάμαι ότι το ελαιόλαδο ήταν εκείνο το προϊόν το οποίο στήριζε την αγροτική οικογένεια της περιφέρειάς μου όχι μόνο για την επιβίωση, αλλά και για την εν γένει πρόοδό της. Σήμερα δυστυχώς τα πράγματα έχουν αλλάξει και είναι ένα προβληματικό προϊόν. Ένα προϊόν που το εισόδημά του δυστυχώς δεν επαρκεί για την κάλυψη των εξόδων παραγωγής. 
      Εάν λάβουμε υπόψη μας, κύριοι συνάδελφοι, τι κοστίζει το λάδι μέχρι να φτάσει στα χέρια του παραγωγού, θα δούμε ότι τα έξοδα είναι τεράστια. Ξεκινάνε από το όργωμα, τη λίπανση, το κλάδεμα, τη συλλογή, το τι θα πάρει το ελαιοτριβείο, τι θα πάρουν για τη δακοκτονία, το ΦΠΑ και όλα αυτά, με αποτέλεσμα, εάν λάβουμε υπόψη μας ότι και ο πληθυσμός της υπαίθρου είναι γηρασμένος και δεν μπορεί δυστυχώς να προσφέρει χειρονακτικά, να έχουμε ένα τεράστιο πρόβλημα.
      Θα ήθελα να σταθώ στο θέμα της δακοκτονίας, κύριε Υπουργέ. Θα έχετε υπόψη σας ότι –όπως είπε προηγουμένως ο συνάδελφος-  δώσατε μια απάντηση ήκιστα πειστική, που δεν αρμόζει σε Υπουργό. Μας είπατε δηλαδή ούτε λίγο ούτε πολύ ότι φέτος οι συνθήκες ήταν τέτοιες που δυστυχώς υπήρχε ένα πολύ μεγάλο πρόβλημα με το δάκο. Μα πότε θα λειτουργήσει η δακοκτονία και πότε θα προστατευθεί το προϊόν; Όταν οι συνθήκες δεν επιτρέπουν την ανάπτυξη του δάκου; Τότε χρειάζεται η παρέμβαση, η επέμβαση της δακοκτονίας.
      Θα ήθελα να σας πω εδώ το εξής: Στην εκλογική μου περιφέρεια οι περισσότεροι αγρότες καλύπτουν πλέον ιδιωτικώς  το πρόβλημα αυτό, με αποτέλεσμα και τα έξοδα να μεγαλώνουν αλλά και το λάδι που παράγεται να είναι προβληματικό. Πέραν δε τούτου έχουμε την ορεινή περιοχή, όπου είναι αδύνατη με οποιονδήποτε τρόπο η από εδάφους δακοκτονία. Οι άνθρωποι ζητούν έναν άλλο τρόπο να προστατευθούν, έστω διά ελικοπτέρου, ως κατά παρέκκλιση και όμως το κράτος πεισματικά το αρνείται με αποτέλεσμα να έχουμε απώλεια της παραγωγής σχεδόν της τάξεως του 100%. Σε αυτό το επίπεδο φτάνει η απώλεια.
      Το ερώτημα, κύριε Πρόεδρε, είναι το εξής: Τι φταίει και κατάντησε το ελαιόλαδο από προϊόν χρυσάφι στο να είναι προβληματικό και το οποίο οδηγεί στην απερήμωση της υπαίθρου; Θα έχετε υπόψη σας και αυτό το μεγάλο πρόβλημα, ότι η ελληνική ύπαιθρος, κύριε Υπουργέ, είναι για εποικισμό. Εποικίζεται από κάθε λογής αλλοδαπούς με προβλήματα που θα τα δούμε ενδεχομένως στο εγγύς και όχι στο απώτερο μέλλον.
      Εμείς εκτιμούμε ότι την αποκλειστική ευθύνη την φέρει και η σημερινή Κυβέρνηση αλλά και οι κυβερνήσεις της τελευταίας εικοσαετίας του ΠΑΣΟΚ. Διότι, κύριοι συνάδελφοι, πρώτα απ’ όλα έκαναν το εξής τραγικό λάθος. Άφησαν και πέρασαν είκοσι ολόκληρα χρόνια, επαναπαυόμενες αρχικά στην κάποια ικανοποιητική τιμή που είχε  το ελαιόλαδο όταν πρωτομπήκε η Ελλάδα στην ΕΟΚ, και χάθηκαν οι εξής προσφορές για τον ελαιοπαραγωγό: Πρώτα απ’ όλα χάθηκαν αγορές. Δεν υπάρχουν αγορές για το ελληνικό ελαιόλαδο. 
      Δεύτερον και σημαντικότερο, είναι το έγκλημα το οποίο κάνατε στο συνεταιριστικό κίνημα. Το συνεταιριστικό κίνημα, αγαπητοί συνάδελφοι, κύριε Πρόεδρε, είναι υπό διάλυση ή είναι υπό οικονομική κατάρρευση. Και πού οφείλεται αυτό; Οφείλεται στο ότι θελήσατε το κίνημα από όργανο ανάπτυξης του αγρότη να το κάνετε κομματικό όργανο. Δυστυχώς έγινε κομματικό όργανο, με αποτέλεσμα την ασυδοσία, τη φαυλότητα και όχι την προσπάθεια προαγωγής του αγροτικού προϊόντος.
      Θα σας πω μόνο ένα πράγμα. Το λάδι, όπως γνωρίζουμε, γύρω στο 1990, 1991 ήταν πάνω από 1.000 δραχμές το κιλό. 
     Και τότε οι εγκάθετοι κομματικοί παράγοντές σας που ήταν στα Χανιά, εκείνοι οι οποίοι διαφέντευαν το συνεταιριστικό κίνημα και τα συνδικαλιστικά όργανα των αγροτών, έφθασαν στο σημείο να κάψουν τη Νομαρχία Χανίων, διότι, λέει, δεν τους ικανοποιούσε η τιμή του ελαιολάδου. Σήμερα που είναι 680 δραχμές το extra παρθένο ελαιόλαδο αυτοί οι λεβέντες τι κάνουν, κύριε Υπουργέ; Πώς αγωνίζονται για τα συμφέροντα του αγρότη; Με οποιονδήποτε άλλο τρόπο εκτός από το συμφέρον του αγροτικού μας κόσμου.
     Έχουμε περαιτέρω την Αγροτική Τράπεζα, η οποία από οργανισμός ανάπτυξης της αγροτιάς μας έχει γίνει ένας οργανισμός που απομυζά τον αγρότη μας με τα πανωτόκια, τους υψηλούς τόκους, τις κατασχέσεις και όλα αυτά τα οποία βλέπουμε καθημερινά. 
     Θα ήθελα δε να τονίσω και την ανάλγητη συμπεριφορά της πολιτείας τώρα τελευταία σε όποιο έκτακτο πρόβλημα φανεί μπροστά στον αγρότη. Πέρσι, κύριε Υπουργέ, είχαμε τις φυσικές καταστροφές και ήρθε ο κύριος Πρωθυπουργός και είπε ότι σε πέντε μήνες θα καταβληθεί το 50% των αποζημιώσεων. Έχουν περάσει δεκαπέντε μήνες και είμαστε ακόμα στο στάδιο της καταγραφής των ζημιών. Γιατί το είπε αυτό ο κύριος Πρωθυπουργός. Μας λέτε ότι δεν μπορούσατε να δώσετε το 50% γιατί δεν ξέρατε ποιες ήταν οι ζημιές. Τότε ένας υπεύθυνος Πρωθυπουργός γιατί έρχεται στη Βουλή και λέει αυτά τα πράγματα; 
     Στα Χανιά είχαμε τον Αύγουστο τεράστιες πυρκαγιές στις οποίες κάηκαν πενήντα χιλιάδες ελαιόδενδρα. Ήρθε λοιπόν ολόκληρη κουστωδία, απήλαυσε το θέαμα και απήλθε υποσχόμενη ότι τα πάντα θα λυθούν εντός ελαχίστου χρόνου. Όμως, ακόμα δεν ξεκίνησε η διαδικασία καταγραφής των ζημιών την οποία είχε επιφορτιστεί ο ΕΛΓΑ.
     Κύριε Πρόεδρε, να έχετε υπόψη σας ότι θα δευτερολογήσω. Έτσι συμπεριφέρεται η Κυβέρνηση στον αγροτικό κόσμο, γι’ αυτό και ο αγρότης σύντομα θα σας δώσει το διαβατήριο, κύριε Υπουργέ. 
     ΠΡΟΕΔΡΕΥΩΝ (Κωνσταντίνος Βρεττός): Τι εννοείτε ότι θα δευτερολογήσετε; Θα δευτερολογήσετε τώρα; 
     ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, δεν είπα εγώ τέτοιο πράγμα.
     ΠΡΟΕΔΡΕΥΩΝ (Κωνσταντίνος Βρεττός): Εντάξει.  Εγώ δεν το κατάλαβα καλά. 
     ΙΩΑΝΝΗΣ ΚΕΦΑΛΟΓΙΑΝΝΗΣ: Δική μας είναι η μέρα, κύριε Πρόεδρε.
     ΠΡΟΕΔΡΕΥΩΝ (Κωνσταντίνος Βρεττός): Εντάξει, πρέπει να δευτερολογήσετε. Και εγώ αυτό εννοούσα.
     Το λόγο έχει ο κύριος Υπουργός.
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, για άλλη μια φορά επιβεβαιώνεται η τάση εκμετάλλευσης κάθε θέματος για δημιουργία εντυπώσεων και μόνο εντυπώσεων. Το κόμμα της Αξιωματικής Αντιπολίτευσης ειδικά στον αγροτικό χώρο συνεχίζει να καταφεύγει επανειλημμένα σ’ αυτήν την τακτική, παρ’ ότι συνεχώς διαψεύδεται. Συνεχώς εμφανίζεται στην Αντιπροσωπεία με μακροσκελείς ερωτήσεις και επερωτήσεις, οι οποίες είναι ατεκμηρίωτες και δημιουργούν περισσότερη σύγχυση αντί να εξυπηρετούν τον εποικοδομητικό διάλογο και την κριτική. Η σημερινή επερώτηση αποτελεί ένα τέτοιο χαρακτηριστικό παράδειγμα ανεύθυνης τακτικής. Τα στοιχεία που επικαλείσθε στην επερώτηση είναι γεμάτα από λάθη και ανακρίβειες, όπως θα αποδείξω στη συνέχεια. 
     Κατά το έτος 2002, όπως και κάθε χρόνο, εφαρμόστηκε το πρόγραμμα της δακοκτονίας σε όλους τους ελαιοπαραγωγούς νομούς της χώρας. Η συνολική δαπάνη για την εφαρμογή του προγράμματος ανέρχεται σε 45 εκατομμύρια ευρώ, δηλαδή 12 δισεκατομμύρια δραχμές, ενώ το ετήσιο όφελος από το πρόγραμμα ανέρχεται σε 1,7 δισεκατομμύρια ευρώ, δηλαδή περίπου 500 δισεκατομμύρια δραχμές. Η ανταποδοτική εισφορά δακοκτονίας που καταβάλλουν οι παραγωγοί παραμένει σταθερή εδώ και δέκα χρόνια. Η συμμετοχή του παραγωγού αποτελεί το 30% του κόστους της δακοκτονίας. 
     Το Υπουργείο Γεωργίας συντονίζει το πρόγραμμα καταπολέμησης του δάκου, δηλαδή έχει την κύρια ευθύνη της εξασφάλισης των απαραίτητων πιστώσεων, των υλικών και του κόστους του εποχικού προσωπικού.
	Όμως, επειδή μιλάμε όλοι για αποκέντρωση –έχουμε και εδώ προχωρήσει στην αποκέντρωση- και η ευθύνη της εφαρμογής του προγράμματος της δακοκτονίας από το 1994 ανήκει πλέον στους ελαιοκομικούς νομούς, ώστε να επιλαμβάνονται οι νομαρχίες μαζί με τους παραγωγούς του προγράμματος των επιτόπιων ψεκασμών.
	Οι νομαρχιακές αυτοδιοικήσεις είναι υπεύθυνες για τους ψεκασμούς. Αυτές είναι που αναθέτουν τους ψεκασμούς και τον έλεγχό τους σε συνεργεία. Όμως, δεν είναι μόνο οι νομαρχιακές αυτοδιοικήσεις που εμπλέκονται σ’ αυτήν τη διαδικασία.
	Εδώ, κύριοι συνάδελφοι, θα πρέπει να λέμε τα πράγματα με το όνομά τους, γιατί μιλάμε για 500 δισεκατομμύρια δραχμές όφελος για το ελαιόλαδο από την εφαρμογή του προγράμματος της δακοκτονίας.
	ΕΥΑΓΓΕΛΟΣ ΜΠΑΣΙΑΚΟΣ: Πείτε μας πώς το βγάζετε αυτό.
	ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα σας πω στη συνέχεια.
	Χρειάζεται, λοιπόν, εδώ και η συμμετοχή των παραγωγών, που δεν πρέπει να κάνουν τίποτα παραπάνω από το να παρουσιάζονται τουλάχιστον στο κτήμα την ώρα που γίνονται οι ψεκασμοί.
	Θα πρέπει, επίσης, να πω ότι κατά τη θερινή περίοδο παρουσιάστηκαν προβλήματα στην έγκαιρη εφαρμογή των ψεκασμών λόγω των συνεχών βροχοπτώσεων. Στις περιπτώσεις αυτές ειδοποιήθηκαν έγκαιρα οι ενδιαφερόμενοι από τις Διευθύνσεις Αγροτικής Ανάπτυξης, προκειμένου να λάβουν τα αναγκαία μέτρα, όπως η έγκαιρη συλλογή του ελαιοκάρπου ή η εφαρμογή ψεκασμών κάλυψης κλπ.
	Έχει, επομένως, εδώ –το ξανατονίζω αυτό- και ο παραγωγός την ευθύνη αν μη τι άλλο να επισκεφτεί το κτήμα του κατά την ώρα των ψεκασμών, να διαπιστώσει την κατάσταση του καρπού, αλλά και αν τα συνεργεία έκαναν καλά τη δουλειά τους. Εάν διαπιστώσει προβλήματα και αμέλειες, πρέπει να ειδοποιεί τις τοπικές αρχές και να λαμβάνονται μέτρα. Άλλωστε, αυτά δεν είναι άγνωστα σε αυτούς και μπορούν να ελέγξουν εάν έγινε σωστά η συγκεκριμένη εργασία.
	Άκουσα από εσάς πολλά καλά λόγια για τους συνεταιρισμούς. Θέλω να σας πληροφορήσω ότι στις περισσότερες των περιπτώσεων τη δακοκτονία την έχουν αναλάβει οι ίδιοι οι συνεταιρισμοί στις περιοχές τους.
      Σήμερα εκτιμούμε ότι η παραγωγή ελαιολάδου στις περιοχές που εφαρμόστηκε το πρόγραμμα, σύμφωνα με τα στοιχεία των Διευθύνσεων Αγροτικής Ανάπτυξης, κυμαίνεται περίπου στις τετρακόσιες τριάντα τρεις χιλιάδες τόνους. Αντίστοιχα, ήταν διακόσιες εβδομήντα επτά χιλιάδες το 2001 και τριακόσιες εβδομήντα μία χιλιάδες το 2000.
      Είναι, λοιπόν, άξιο λόγου, κύριοι συνάδελφοι της Νέας Δημοκρατίας, και πρέπει να μας εξηγήσετε από πού αντλείτε τα στοιχεία σας και αναφέρετε στο κείμενο της επερώτησης ότι η μείωση της φετινής παραγωγής ελαιολάδου ανέρχεται στο 60%. Εσείς το γράφετε, δεν το λέω εγώ.
      Σε όλες τις ελαιοκομικές περιοχές της χώρας οι παραγωγοί υποστηρίζουν ότι φέτος είχαμε λαδοχρονιά. Δεν το γνωρίζουν οι επερωτώντες συνάδελφοι που εκλέγονται στους ελαιοκομικούς νομούς, οι νομάρχες των οποίων ενημέρωσαν για την παραγωγή στους τετρακόσιους τριάντα τρεις χιλιάδες τόνους περίπου; Τα στοιχεία είναι στη διάθεσή σας.
      Είναι γεγονός ότι η φετινή χρονιά ήταν μια ευνοϊκή χρονιά για την ελαιοπαραγωγή. Αυτό προκύπτει από τα στοιχεία των νομαρχιακών αυτοδιοικήσεων που προανέφερα και σύμφωνα με τα οποία ο δάκος δε φαίνεται να δημιούργησε αξιοσημείωτη μείωση της παραγωγής. 
      Ως εκ τούτου δεν μπορείτε να αναφέρεστε, κύριοι συνάδελφοι, αβασάνιστα σε σοβαρή απώλεια του εισοδήματος των παραγωγών. Εν πάση περιπτώσει, για να είμαστε ακριβείς, δεν μπορούμε να γενικεύσουμε εντοπισμένες ζημιές σε ορισμένες περιοχές ή ζημιές ποιοτικής υποβάθμισης που υπέστησαν καλλιέργειες ιδιαίτερα της βρώσιμης ελιάς, και σε κάποιες περιπτώσεις και του ελαιολάδου.
      Για το λόγο αυτόν έχει συγκροτηθεί επιστημονική επιτροπή από τον ΕΛΓΑ αποτελούμενη από καθηγητές και ερευνητές για να εξετάσει τις αιτίες των ζημιών, δηλαδή εάν προέρχονται από πλημμελή εφαρμογή του προγράμματος δακοκτονίας ή άλλες αιτίες.
      Κύριοι συνάδελφοι, το εισόδημα των παραγωγών θα το εκτιμήσουμε στο τέλος της εμπορικής περιόδου και όχι στο μέσο, εκτός εάν επιθυμούμε και επιδιώκουμε την κατάρρευση της αγοράς για μικροκομματικά οφέλη, αδιαφορώντας για τους παραγωγούς.
      Μιλάτε συνέχεια για μεγάλες ζημιές, για την ανάγκη αποζημιώσεων, καθώς και για υποβάθμιση του προϊόντος.
	Αν οι ζημιές που επικαλείστε ήταν πραγματικές, τότε πώς η παραγωγή μας έφτασε στους τετρακόσιους τριάντα χιλιάδες τόνους, που αποτελεί παραγωγή μιας καλής χρονιάς για τη χώρα μας; Γνωρίζετε ότι στην Ευρωπαϊκή Ένωση έχουμε δηλώσει παραγωγή για την τρέχουσα περίοδο τετρακόσιους δεκαεννέα χιλιάδες τόνους. Δηλαδή –εδώ είναι το αξιοσημείωτο και πρέπει να το σημειώσω- αν υποθέσουμε ότι η δική σας εκτίμηση για τη ζημιά ανέρχεται στο 60%, τότε θα έπρεπε για τη φετινή χρονιά να δηλώσουμε ότι η αναμενόμενη παραγωγή θα ήταν ένα εκατομμύριο χιλιάδες τόνοι. Αυτά είναι τα στοιχεία που παρουσιάζετε στην επερώτησή σας. Δε νομίζω όμως ότι κάτι τέτοιο μπορεί να αποτελέσει αντικείμενο συζήτησης.
	Θα ήθελα εδώ να πω για το μεγάλο θέμα, που επικαλείται συνέχεια ο συνάδελφος ο κ. Μπασιάκος και άλλοι συνάδελφοι, για τη μεγάλη παρέμβαση του κ. Αθνάρ. Επειδή λοιπόν τίποτα δεν ξεχνιέται, ας γυρίσουμε λίγο πίσω στο 1998.
	Το 1998 οι ποσοστώσεις στην Ευρωπαϊκή Ένωση ήταν κοινές, δηλαδή ένα εκατομμύριο τριακόσιες πενήντα χιλιάδες τόνοι. Και η υπερπαραγωγή της μιας χώρας επηρέαζε την παραγωγή της άλλης. Μετά το 1998 ορίστηκε η μέγιστη εγγυημένη εθνική ποσότητα για κάθε κράτος-μέλος. Και η Ελλάδα πήρε τότε τετρακόσιους δεκαεννέα χιλιάδες πεντακόσιους είκοσι εννέα τόνους, δηλαδή το 23,6% της συνολικής εγγυημένης ποσότητας της Ευρωπαϊκής Ένωσης που είναι πλέον ένα εκατομμύριο επτακόσιες εβδομήντα χιλιάδες διακόσιοι εξήντα ένα τόνοι.
	Η Ισπανία πέτυχε τότε –αυτά να τα ακούτε εσείς, κύριε Μπασιάκο, γιατί λέτε για τον Αθνάρ- αύξηση 4% της ποσότητας και η Ελλάδα 11,5% της ποσότητάς της. Αυτά λοιπόν τα στοιχεία…
	ΕΥΑΓΓΕΛΟΣ ΜΠΑΣΙΑΚΟΣ: Εξακόσια είκοσι τέσσερα…
	ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, παρακαλώ.
	ΕΥΑΓΓΕΛΟΣ ΜΠΑΣΙΑΚΟΣ: Να μην σας εκθέτουν οι συνεργάτες σας.
	ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τα στοιχεία είναι εδώ να τα συγκρίνετε και να βλέπετε τι στοιχεία έχετε.
	ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, μισό λεπτό. Διακόπτω και το χρόνο. 
      Επειδή ξέρω τον τρόπο με τον οποίο λειτουργείτε, παρακαλώ πάρα πολύ μην το ξανακάνετε αυτό, κύριε Μπασιάκο. Κατ’ αρχήν δεν καταγράφεται στα Πρακτικά ό,τι και να πείτε. 
      ΕΥΑΓΓΕΛΟΣ ΜΠΑΣΙΑΚΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε από δω και στο εξής. Και δεν καταγράφεται τίποτα στα Πρακτικά. 
      ΕΥΑΓΓΕΛΟΣ ΜΠΑΣΙΑΚΟΣ:…
      ΠΡΟΕΔΡΕΥΩΝ (Κωνσταντίνος Βρεττός): Να τα αφήσετε αυτά, σας παρακαλώ πάρα πολύ, για να είμαστε και ήρεμοι εδώ.
      Συνεχίστε, κύριε Υπουργέ.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ήθελα να πω, κύριε Πρόεδρε, ότι οι τετρακόσιες δεκαεννέα χιλιάδες πεντακόσιοι είκοσι εννέα τόνοι είναι ποσότητα μεγαλύτερη από το μέσο όρο της τελευταίας πριν το 1998 δεκαετίας. Γιατί επικαλείστε στοιχεία, τα οποία πολλές φορές είναι ανύπαρκτα.
      Θα ήθελα εδώ επανερχόμενος στα προηγούμενα να πω ότι το Υπουργείο Γεωργίας, αποσκοπώντας στο να έχει τα καλύτερα δυνατά αποτελέσματα από το πρόγραμμα, εξετάζει με προσοχή και το ενδεχόμενο να αποκεντρωθεί εντελώς το πρόγραμμα και να ανατεθεί εξ ολοκλήρου στις νομαρχιακές αυτοδιοικήσεις όσον αφορά και στην εφαρμογή και στην οικονομική διαχείριση του προγράμματος. 
      Η ζημιά στην ελαιοπαραγωγή λόγω προσβολής από το δάκο ξέρετε πολύ καλά ότι δεν καλύπτεται από τον ΕΛΓΑ. Και γι’ αυτό σας είπα πριν ότι γίνεται από αρμόδια Επιστημονική Επιτροπή που έχει συστήσει ο ΕΛΓΑ αυτή η μεγάλη έρευνα για να δούμε ακριβώς από ποια αίτια έχει προκληθεί η ζημιά. 
      Κύριοι συνάδελφοι, θίγετε στην επερώτησή σας το θέμα της τιμής του προϊόντος, του κόστους παραγωγής και των επιδοτήσεων. Το Υπουργείο Γεωργίας έχει μια σταθερή πολιτική και συγκεκριμένο στόχο που είναι η εξασφάλιση του μέγιστου της επιδότησης και της τιμής της αγοράς.
      Όσον αφορά στο πρώτο, στην αξιοποίηση, δηλαδή στο μέγιστο των κοινοτικών ενισχύσεων, η φετινή περίοδος του ελαιολάδου έδειξε ότι πετύχαμε το στόχο μας. Η επιδότηση για την περίοδο 2001-2002 θα φτάσει στις 440 δραχμές το κιλό. Τις δύο προηγούμενες περιόδους ήταν 400 δραχμές και την πιο προηγούμενη περίοδο 335 δραχμές. Μέσα σε τρία χρόνια λοιπόν αυξήσαμε την επιδότηση μέσα από τον εξορθολογισμό της διαχείρισης των επιδοτήσεων κατά 105 δραχμές το κιλό.
      Όσον αφορά στο δεύτερο, δηλαδή στη μεγιστοποίηση της εμπορικής τιμής του προϊόντος, το Υπουργείο Γεωργίας έχει λάβει σειρά μέτρων που εφαρμόζονται και αποσκοπούν στο να καταλάβει το ελαιόλαδο τη θέση που του αξίζει στο εγχώριο και διεθνές εμπόριο. Και θα ήθελα να διορθώσω και κάποιους συναδέλφους. Παρ’ ότι είναι από ελαιοπαραγωγικές περιοχές κι εγώ είμαι ορεσίβιος, εγώ δεν λέω ποτέ για την παραγωγή του λαδιού. Εγώ μιλάω πάντα για την παραγωγή του ελαιολάδου. Θα δούμε παρακάτω τι σημαίνει το ελαιόλαδο και τι λάδι.
      Σε εφαρμογή λοιπόν του κανονισμού 1019 του 2002 για τις προδιαγραφές εμπορίας, η διάθεση του ελαιολάδου μετά από σύμφωνη γνώμη και συνεννόηση και των συνεταιριστικών οργανώσεων και των ιδιωτικών επιχειρήσεων θα είναι πλέον στη συσκευασία των πέντε λίτρων.
      Δεύτερον, προς το σκοπό του εκσυγχρονισμού του τομέα αλλά και της βελτίωσης της ποιότητας του παραγόμενου ελαιολάδου και των επιτραπέζιων ελαιών στα πλαίσια του Γ΄ Κοινοτικού Πλαισίου Στήριξης υπάρχει πρόγραμμα δράσεων για τον τομέα του ελαιολάδου. 
      Εδώ ακούσαμε να λένε ότι σταματήσαμε τις επιδοτήσεις για το πρόγραμμα αυτό. Στην πρώτη περίοδο έχουν εγκριθεί ενενήντα τέσσερα επενδυτικά σχέδια που αφορούν τον τομέα του ελαιολάδου, ενώ στη δεύτερη περίοδο είναι πάνω από εκατόν εβδομήντα επενδυτικά σχέδια για τον τομέα του ελαιολάδου. Πώς σταματήσαμε λοιπόν, κύριε συνάδελφε, το πρόγραμμα των επενδύσεων στο ελαιόλαδο;
      ΕΥΑΓΓΕΛΟΣ ΜΠΑΣΙΑΚΟΣ:  …
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τα στοιχεία είναι εδώ, κύριοι συνάδελφοι. Ακούει ο κόσμος ευτυχώς και σας βλέπει. 
      ΕΥΑΓΓΕΛΟΣ ΜΠΑΣΙΑΚΟΣ: …
      ΠΡΟΕΔΡΕΥΩΝ (Κωνσταντίνος Βρεττός): Είναι δυνατόν να μιλάτε μ’ αυτό τον τρόπο, για να μην τον χαρακτηρίσω;
      ΕΥΑΓΓΕΛΟΣ ΜΠΑΣΙΑΚΟΣ:…
      ΠΡΟΕΔΡΕΥΩΝ (Κωνσταντίνος Βρεττός):  Δεν έχετε δικαίωμα να διακόπτετε. Έχετε το λόγο μετά να μιλήσετε. Αυτό που κάνετε είναι απαράδεκτο. Μην το ξανακάνετε άλλη φορά. Αλλιώς πηγαίνετε έξω να μιλήσετε. Δεν σας χωράει αυτή η Αίθουσα πλέον μ’ αυτό τον τρόπο που συμπεριφέρεστε. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Τρίτον, για την προστασία του επώνυμου ελληνικού ελαιολάδου, τόσο στην εσωτερική όσο και στη διεθνή αγορά, το Υπουργείο Γεωργίας έχει προβεί στις ακόλουθες ενέργειες: 
      Κατοχύρωσε σε κοινοτικό επίπεδο την αναγνώριση ως προϊόντα προστατευόμενης ονομασίας προέλευσης και γεωγραφικής ένδειξης είκοσι τρία ελαιόλαδα και δέκα επιτραπέζιες ελιές, που αντιπροσωπεύουν τις κυριότερες γεωγραφικές ζώνες παραγωγής ελληνικού ελαιολάδου με ιδιαίτερα ποιοτικά χαρακτηριστικά.
      Στα πλαίσια και του Τρίτου  Επιχειρησιακού Προγράμματος, το Υπουργείο Γεωργίας, εφαρμόζει για την παραγωγή ελαιολάδου πρόγραμμα ολοκληρωμένης παραγωγής, δηλαδή ολοκληρωμένη φυτοπροστασία, με στόχο στο τέλος της περιόδου 2006 πάνω από το 75% του ελληνικού ελαιολάδου να είναι προϊόν πιστοποιημένο. Το ύψος του επιχειρησιακού προγράμματος εδώ είναι 6 δισεκατομμύρια και αφορά το μέτρο «5.2» του ΕΠΑΑΑ-Υ. Επίσης, θα πρέπει να προστεθούν σε ετήσια βάση δαπάνες 11 δισεκατομμύρια. για δακοκτονία και δαπάνες 1 πλέον δισεκατομμυρίου για το πρόγραμμα γεωργικών προειδοποιήσεων.
      Στο μέτρο «4.5» του ΕΠΑΑΑ-Υ έχουν προγραμματιστεί οι δαπάνες 3 δισεκατομμυρίων για την ολοκλήρωση του Συστήματος Γεωργικών Προειδοποιήσεων.
      Αυτές είναι οι παρεμβάσεις που μειώνουν το κόστος των εισροών, άρα και το κόστος παραγωγής και αυξάνουν την ανταγωνιστικότητα.
      Επιπλέον το μεγαλύτερο ποσοστό των βιολογικών καλλιεργειών, αποτελεί η βιολογική καλλιέργεια της ελιάς και ανέρχεται σε εκατόν εκατόν πενήντα πέντε χιλιάδες στρέμματα. Το βιολογικό ελαιόλαδο αποτελεί τη ναυαρχίδα της πολιτικής μας για την ποιοτική γεωργία. Τα ελληνικά ελαιόλαδα κερδίζουν συνεχώς, αν θέλετε, την αναγνώριση και τις βραβεύσεις στο εξωτερικό. Είναι πολύ σημαντικό να έχουμε για τρίτη χρονιά βράβευση για το ελληνικό ελαιόλαδο. Και πρέπει εδώ να δώσουμε τα συγχαρητήρια στην Ένωση Σητείας.
      Τέταρτον, θεσμικά αναγνωρίσαμε την εθνική διεπαγγελματική οργάνωση ελαιολάδου και ελιάς, η οποία θα δώσει τη δυνατότητα σε όλους τους εμπλεκόμενους με το ελαιόλαδο φορείς να συμφωνήσουν από κοινού στην αξιοποίηση των δυνατοτήτων του εθνικού μας προϊόντος, προς όφελος πάντα του Έλληνα παραγωγού.
      Είναι πολύ σημαντικό ότι καταφέραμε μετά από πολλές συζητήσεις, μέσα από συζητήσεις της άτυπης διεπαγγελματικής –σύντομα θα έχουμε και τη διεπαγγελματική ελαιολάδου- να έχουμε μια ενιαία στάση συνολικά του τομέα ελαιολάδου στη χώρα μας.
      Πέμπτον, συμμετέχουμε ενεργά στο Διεθνές Συμβούλιο Ελαιολάδου, το οποίο εφαρμόζει προγράμματα προώθησης της κατανάλωσης ελαιολάδου, διοργανώνοντας πολλές δράσεις όπως εκθέσεις κλπ. σε διάφορες χώρες της Ευρωπαϊκής Ένωσης. Μέσα απ’ αυτές τις δράσεις, τονίζονται ιδιαίτερα η διατροφική αξία, οι θετικές επιδράσεις του ελαιολάδου στην υγεία του ανθρώπου.
      Η χώρα μας από κοινού με την Ισπανία και την Ιταλία εφαρμόζει πρόγραμμα προώθησης ελαιολάδου στις μεγάλες αγορές της Άπω Ανατολής. Ήδη συμμετείχαμε, γιατί λέτε ότι δεν κάναμε τίποτα, σε προγράμματα στην Ταϊλάνδη, στην Κίνα, στην Ταϊβάν και στον Καναδά. Παράλληλα πραγματοποιήθηκε στην Καλαμάτα το Νοέμβριο του 2001 σημαντική εκδήλωση με θέμα τη μεσογειακή διατροφή και το ελαιόλαδο. Στην εκδήλωση αυτή συμμετείχαν ειδικοί επιστήμονες με σημαντικές ανακοινώσεις. Η εκδήλωση καλύφθηκε από τα ΜΜΕ σε θέματα διατροφής από διάφορες χώρες, από τις ΗΠΑ, την Αυστραλία, την Ιαπωνία, τον Καναδά, την Ταϊλάνδη, την Ταϊβάν, την Κίνα και τη Βραζιλία. Αυτό είναι το τίποτα για την προώθηση και τη διαφήμιση του ελαιολάδου;
      Στο Τορόντο του Καναδά το Φεβρουάριο του 2002 πραγματοποιήθηκε εκδήλωση προβολής του ελληνικού ελαιολάδου και της ελληνικής κουζίνας. Η ευρωπαϊκή επιτροπή έχει αναθέσει σε εταιρείες με διεθνείς διαγωνισμούς την προώθηση της κατανάλωσης του ελαιολάδου εντός της Ευρωπαϊκής Ένωσης. Για τη χώρα μας το σχετικό πρόγραμμα ξεκίνησε τον Απρίλιο του 2000, βρίσκεται σε εξέλιξη και λήγει το 2003.
      Το Υπουργείο Γεωργίας δημοσιοποίησε το μέτρο «4-3» εξειδικευμένο για την προβολή και την προώθηση εξαγωγών για συλλογικούς φορείς στα πλαίσια του Γ΄ Κοινοτικού Πλαισίου Στήριξης. Με το μέτρο αυτό σχεδιάζουμε να πετύχουμε την προβολή και προώθηση του ελληνικού ελαιολάδου στην ευρωπαϊκή αγορά αλλά και στην παγκόσμια αγορά μέσω των ολοκληρωμένων επιχειρησιακών προγραμμάτων στα οποία συμμετέχει και η Ευρωπαϊκή Ένωση. 
      Επιπλέον στα πλαίσια του Κανονισμού 2879/2000 της Ευρωπαϊκής Ένωσης για ενέργειες ενημέρωσης και προώθησης αγροτικών προϊόντων σε τρίτες χώρες, είναι δυνατή η προβολή του ελληνικού ελαιολάδου σε χώρες εκτός Ευρώπης με προγράμματα συγχρηματοδοτούμενα και από την Ευρωπαϊκή Ένωση. 
      Το ελληνικό ελαιόλαδο αλλά και η επιτραπέζια ελιά μπορούν πλέον να προβληθούν και στα πλαίσια του Κανονισμού 2826/2000 της Ευρωπαϊκής Ένωσης για ενέργειες ενημέρωσης και προώθησης προϊόντων στην εσωτερική αγορά. 
      Στα πλαίσια της Ολυμπιάδας 2004 το Υπουργείο Γεωργίας προέβη σ’ ένα σύνολο δράσεων για την προβολή και προώθηση επιλεγμένων παραδοσιακών προϊόντων στα οποία το άριστης ποιότητας ελαιόλαδο αλλά και η επιτραπέζια ελιά κατείχαν πρωταρχική θέση.
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ ΨΑΡΟΥΔΑ ) 
      Σχετικά με το θέμα της νοθείας του ελαιολάδου το Υπουργείο Γεωργίας έχει κατανοήσει ότι το κλειδί για τη μείωση του όποιου προβλήματος βρίσκεται στην αλλαγή της νοοτροπίας και του καταναλωτή. Το Υπουργείο Γεωργίας προσπαθεί να ενημερώσει τον καταναλωτή να ζητά ελαιόλαδο σαν τρόφιμο και όχι λάδι. Επίσης ενημερώνει τον καταναλωτή για την ποιοτική υπεροχή του έξτρα παρθένου ελαιολάδου, που αποτελεί το 85% του ελαιολάδου της χώρας μας. Είμαστε η χώρα με τη μεγαλύτερη παραγωγή έξτρα παρθένου ελαιολάδου. 
      Εδώ, κυρίες και κύριοι, χρειάζεται η συμβολή όλων μας και ημών των ιδίων όταν πηγαίνουμε στην αγορά να ζητάμε ελαιόλαδο και όχι λάδι.
      Το Υπουργείο Γεωργίας λαμβάνει επίσης οκτακόσια περίπου δείγματα παραγόμενου ελαιολάδου από τα ελαιοτριβεία και αναλύοντάς τα προκύπτει ότι το 85% του συνολικού παραγόμενου, όπως σας είπα πριν, ελληνικού ελαιολάδου είναι της ανώτερης ποιοτικής κατηγορίας σύμφωνα με τον Κανονισμό 136/66. 
      Να διευκρινίσω ότι το Υπουργείο Γεωργίας έχει αρμοδιότητα ελέγχου στο στάδιο της παραγωγής του ελαιολάδου. Οι δειγματοληψίες και οι έλεγχοι πραγματοποιούνται από όργανα επιχορηγούμενα και από την Ευρωπαϊκή Ένωση, δηλαδή την αυτοτελή υπηρεσιακή μονάδα ελέγχου ενισχύσεως ελαιολάδου.
      Σύμφωνα με τα αποτελέσματα των ελέγχων στο στάδιο παραγωγής του ελαιολάδου, δεν έχει διαπιστωθεί καμία νοθεία. Μιλάω πάντα στο στάδιο της παραγωγής. Και εδώ θα ήθελα να κάνω μία παράκληση.
      Πολύ εύκολα λέμε για τα ελληνικά προϊόντα ότι είναι νοθευμένα. Ποτέ δεν ήμασταν μέλος της διατροφικής κρίσης. Είναι αδιανόητο εμείς μόνοι μας να λέμε για πράγματα, τα οποία δεν έχουν βάση εκτός αν θεωρούμε κάποιες άλλες μεθόδους ότι είναι η νοθεία του ελαιολάδου. Τα θέματα που εμφανίζονται ως νοθεία πολλές φορές αφορούν προσμίξεις διάφορων τύπων ελαιολάδου για την αντιμετώπιση των όποιων η καλύτερη άμυνα είναι η ενημέρωση, όπως σας είπα πριν, του καταναλωτή. 
      Σημαντική βελτίωση στη διακίνηση του ελαιολάδου θα αποτελέσει και η τυποποίηση και η συσκευασία σε δοχεία των πέντε κιλών που θα εφαρμοστεί υποχρεωτικά από την 1η Νοεμβρίου του 2003. Με αυτό το μέτρο θα περιοριστεί σημαντικά η όποια νοθεία στο ελαιόλαδο που ήταν εφικτή λόγω της χύμα διακίνησής του. Το μέτρο αυτό θέλω να επισημάνω ότι έχει τη σύμφωνη γνώμη όλου του τομέα.
      Κύριοι συνάδελφοι, μιλάτε για τη μειωμένη επιδότηση στο ελαιόλαδο και για την καθυστέρηση στην καταβολή των επιδοτήσεων. Θα απαντήσω με νούμερα, που ακόμη και ένας πολίτης άσχετος με τη γεωργία και το ελαιόλαδο θα μπορεί να βγάλει τα συμπεράσματά του.
      Η τιμή επιδότησης της περιόδου 2001-2002, όπως προανέφερα, θα φθάσει τις 440 δραχμές το κιλό, τη μεγαλύτερη των τελευταίων ετών. Μέχρι τις 30.1.2002, σε ενάμιση μήνα δηλαδή από την έναρξη πληρωμής των επιδοτήσεων και ενώ βάσει του Κανονισμού είχαμε ένα χρόνο περιθώριο για να πληρώσουμε τους δικαιούχους, χορηγήσαμε όλες αυτές τις επιδοτήσεις στους παραγωγούς.
      Θα πρέπει να πω ότι σε αυτή τη συνεργασία –πρέπει να αναφέρω την πραγματικά άριστη συνεργασία των εμπλεκομένων στις επιδοτήσεις, εκτός ορισμένων περιπτώσεων που τις έχουμε απομονώσει- οι νομαρχιακές αυτοδιοικήσεις,  οι ομάδες παραγωγών, με επικεφαλής την «ΕΛΑΙΟΥΡΓΙΚΗ» και τον ΟΠΕΚΕΠΕ, κατάφεραν να δώσουν τις επιδοτήσεις μέσα σε ενάμιση μήνα όταν παλιότερα χρειάζονταν ένας χρόνος. Άρα είναι σημαντικό να δούμε τη φετινή χρονιά. Αν μάλιστα δούμε τις  ενισχύσεις –αναφέρατε ότι γίνονται κρατήσεις- πρέπει να σας πω ότι καταβάλλονται απευθείας στον τραπεζικό λογαριασμό του παραγωγού. Δικαιούχος είναι ο παραγωγός ο οποίος γνωρίζει στου ΟΠΕΚΕΠΕ και τον αριθμό του τραπεζικού λογαριασμού. Τι προσπαθούμε να κάνουμε εδώ; Πρώτον, μόνο με τη σύμφωνη γνώμη του δικαιούχου της επιδότησης γίνεται οποιαδήποτε κράτηση. Δεν υπάρχει ανάμειξη της Κυβέρνησης ή του Υπουργείου Γεωργίας ούτε του ΟΠΕΚΕΠΕ ούτε κανενός. Δεύτερον, το Υπουργείο Γεωργίας έδωσε τη δυνατότητα να υπάρχει αποκλειστικός λογαριασμός τραπεζικός στον κάθε παραγωγό, όπου κατατίθεται στο ακέραιο η επιδότηση. Από κει και πέρα η οποιαδήποτε συναλλαγή ή κράτηση γίνεται μόνο με τη σύμφωνη γνώμη του δικαιούχου. 
     Αυτοί που μας ακούνε θα κρίνουν εσάς γι’ αυτά που λέτε και εμάς γι’ αυτά που έχουμε προσπαθήσει να κάνουμε και πετύχαμε να τα κάνουμε. Εξακολουθείτε να ισχυρίζεσθε για μειωμένες ή και ανύπαρκτες αποζημιώσεις σε πληγέντες από φυσικές καταστροφές. Θέλω να δείξω το μέγεθος της υποκρισίας σας, αλλά και της εκμετάλλευσης και της αγωνίας του παραγωγού. Πολύ εύκολα κάποιοι είπαν ότι υπάρχει 15 ευρώ αποζημίωση. Δεκαπέντε ευρώ είναι η απώλεια εισοδήματος. Αν ο παραγωγός έχει δύο-τρεις ελιές, σε τόσο ποσό αντιστοιχεί η απώλεια εισοδήματος. Υπάρχει παραγωγός που πήρε 69.000 ευρώ αποζημίωση, υπάρχει παραγωγός που πήρε 64.000 ευρώ αποζημίωση ή 70.000 ευρώ. Εκτός αν ο κύριος Περικλής Αγορογιάννης πολιτευτής σας στη Νέα Δημοκρατία στη Λάρισα, έχει μέσον και του έδωσαν παραπάνω αποζημίωση. Η αποζημίωση είναι αποτέλεσμα της ζημιάς που έχει υποστεί ο καθένας. Σταματήστε αυτή την υποκρισία και την εκμετάλλευση σ’ αυτά τα ζητήματα. 
     Πρέπει να ξαναπώ ότι πέρσι είχαμε τις μεγαλύτερες ζημιές που έχει υποστεί ποτέ η χώρα μας. Στις 25 Μαρτίου έγινε η υποβολή του προγράμματος Frogy, στις 18 Σεπτεμβρίου πήραμε την έγκριση και στις 28 Νοεμβρίου άρχισαν οι αποζημιώσεις, μέσα σ’ ένα χρόνο δηλαδή ολοκληρώθηκε όλη αυτή η διαδικασία και καταβάλλονται οι αποζημιώσεις. Θεωρώ ότι είναι πολύ σημαντικό. 
     Είναι επίσης πολύ σημαντική η ενοποίηση των δύο ασφαλιστικών οργανισμών, ΠΣΕΑ και ΕΛΓΑ, κάτω από την ενιαία διοίκηση του ΕΛΓΑ, η οποία έφερε και τα πρώτα αποτελέσματα, μέσα σε μια χρονιά με τις μεγαλύτερες ζημιές και με το μεγαλύτερο πρόγραμμα που έχει κάνει ποτέ ΠΣΕΑ, δηλαδή 101 δισεκατομμύρια δραχμές. 
     Άκουσα τον κ. Μπασιάκο με μεγάλη ευκολία να λέει «μα, αποζημιώνετε για ένα χρόνο και με 4.000 δραχμές την ελιά». Είσθε ανενημέρωτος. Αποζημιώνουμε για πέντε χρόνια απώλεια εισοδήματος τον παραγωγό και όχι για ένα χρόνο. Αν λέτε αυτά στον κόσμο, σίγουρα θα δημιουργείτε σύγχυση. Ο ένας χρόνος δεν είναι ο ίδιος με τα πέντε. 
     Δυο κουβέντες για να κλείσω με το ελαιοκομικό μητρώο. Γίνεται μεγάλη συζήτηση γι’ αυτό. Το ελαιοκομικό μητρώο, που είναι ένα μεγάλο έργο, συνεχίζεται με κανονικούς ρυθμούς και έχει ανατεθεί σε όλους τους νομούς. Σε ορισμένες περιπτώσεις όπως στο Νομό Αχαΐας έχει ολοκληρωθεί το ελαιοκομικό και αμπελουργικό μητρώο. Αυτό είναι ένα μεγάλο εγχείρημα λόγω της σύνταξής του και των δυσκολιών που συναντάει. Ο παραγωγός είναι υποχρεωμένος να αποδεχθεί όχι αυτά που δηλώνει κάθε χρόνο –εννοώ την έκταση και τον αριθμό των ελαιοδένδρων- αλλά αυτό που πραγματικά κατέχει.
    Πολλές φορές η κακή νοοτροπία, το εθιμικό και κληρονομικό δίκαιο δημιουργούν δυσκολίες στο να αποτυπωθεί η πραγματικότητα. Αντί, λοιπόν, να καταγγέλλετε, όπως κάνουν οι συνάδελφοί σας Ευρωβουλευτές στην Ευρωπαϊκή Ένωση, καλύτερα είναι να συμβάλετε σ’ αυτό το σημείο και να μη διακινδυνεύσετε την καταστροφή ενός τομέα. Η σύνταξη του ελαιοκομικού μητρώου αναμένεται να ολοκληρωθεί εντός των προσεχών μηνών και οπωσδήποτε πριν τον Οκτώβριο του 2003. Το Υπουργείο Γεωργίας έχει προβεί σε όλες τις απαραίτητες ενέργειες, ώστε το ελαιοκομικό μητρώο να είναι έτοιμο εντός των προθεσμιών που έχει θέσει η Ευρωπαϊκή Ένωση. Επομένως δεν υπάρχει κίνδυνος διακοπής των επιδοτήσεων του ελαιολάδου.
    Εύλογα, λοιπόν, μετά από όσα ανέφερα καταλήγουμε στο συμπέρασμα ότι η Νέα Δημοκρατία ενδιαφέρεται μόνο για τη δημιουργία εντυπώσεων και ότι δεν την απασχολούν τα πραγματικά προβλήματα των αγροτών. Η Νέα Δημοκρατία δεν μπορεί να επεξεργαστεί θέσεις για τους αγρότες σ’ αυτήν την κρίσιμη περίοδο.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων πενήντα δύο μαθητές και πέντε συνοδοί των Γυμνασίων Ομβριακής και Σπερχειάδος του Νομού Φθιώτιδας.
    Τους καλωσορίζουμε στο Κοινοβούλιο.
    (Χειροκροτήματα από όλες τις πτέρυγες)
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης.
    ΓΕΩΡΓΙΟΣ ΣΑΛΑΓΚΟΥΔΗΣ: Κυρίες και κύριοι συνάδελφοι, ένα από τα χαρακτηριστικότερα της γενικότερης ανικανότητας, αδιαφορίας, φαυλότητας και παντελούς έλλειψης αναπτυξιακού προγραμματισμού είναι η πολιτική του Υπουργείου Γεωργίας για την ελιά και το ελαιόλαδο. Το σημαντικότερο παραδοσιακό προϊόν της ελληνικής γης με αξεπέραστο πλεονέκτημα πολιτιστικό, οικονομικό, κοινωνικό, διατροφικό, ακόμα και διπλωματικό, αφέθηκε από τους εκσυγχρονιστές ανεκμετάλλευτο να πωλείται ακόμα και σήμερα χύμα, όπως πουλιόταν παλιά στους Ιταλούς και στους Ισπανούς με χαμηλές τιμές, για να βελτιώνει με την άριστη ποιότητά του τα δικά τους χαμηλότερης ποιότητας ελαιόλαδα, ώστε στη συνέχεια αυτοί να τα μεταπωλούν πανάκριβα τυποποιημένα σε όλες τις αγορές του κόσμου.
    Το γεωργικό εμπορικό ισοζύγιό μας παρουσιάζει συνεχώς διευρυνόμενο έλλειμμα. Έχουμε ξεπεράσει το 1 δισεκατομμύριο δραχμές ημερησίως. Φέτος προβλέπεται να φθάσουμε σε έλλειμμα άνω των 400 δισεκατομμυρίων δραχμών. Στην εσωτερική αγορά επιτρέπετε ακόμη την κυκλοφορία του τενεκέ. Και αφού έχουν διαλυθεί από αυτήν την Κυβέρνηση οι μηχανισμοί ελέγχου ποιότητας και νομιμότητας οργιάζει φυσικά η νοθεία. 
    Τα πανωγραψίματα δηλαδή πλασματικές ποσότητες, των κομματικά ευνοουμένων της Κυβέρνησης μέσω των ελεγχόμενων συνεταιρισμών και ελαιοτριβείων κλέβουν ποσοστά των επιδοτήσεων μειώνοντας το πενιχρό εισόδημα των έντιμων ελαιοπαραγωγών. Αλλά η ελιά και το ελαιόλαδο είναι ένας τεράστιος εθνικός πλούτος που με την κατάλληλη πολιτική μιας άλλης κυβέρνησης θα μπορούσε να αξιοποιηθεί ως μεγάλο συγκριτικό πλεονέκτημα για την τόνωση της υπαίθρου, με την αύξηση του εισοδήματος των ελαιοπαραγωγών  με τη δημιουργία θέσεων εργασίας στα τυποποιητήρια, στις μονάδες επεξεργασίας στους μηχανισμούς ελέγχου, στα ερευνητικά εργαστήρια και ακόμη στα συστήματα προβολής και πωλήσεων ενός αξεπέραστου ανταγωνιστικά προϊόντος, που από την αρχαιότητα παράγει και αναδεικνύει με κάθε τρόπο πολιτιστικά η ελληνική γη.
      Δεν ερέθισε αυτήν την Κυβέρνηση ούτε η ανάληψη των Ολυμπιακών Αγώνων που πήραμε πριν από επτά χρόνια και που άνετα όλα αυτά τα χρόνια θα μπορούσε να συνδυαστεί με την ανάπτυξη της παραγωγής, της τυποποίησης της εμπορίας, του αρίστης ποιότητας ελαιολάδου που παράγει αυτή η γη. 
     Ο κύριος Υπουργός ανεβαίνοντας στο Βήμα μας είπε ότι κάνουμε ατεκμηρίωτες επερωτήσεις. Εγώ, αν ήμουν στη θέση σας, θα ζητούσα συγγνώμη γιατί παραλάβατε το λάδι σε άριστη ποιότητα και όπως το παραλάβατε έτσι παραμένει μέχρι τώρα. Ξέρατε ότι θα φθάσουμε σ’αυτό το κρίσιμο σημείο για τη γεωργία, όπου οι επιδοτήσεις μειώνονται, αυτό από το 1986, όταν άρχισαν οι διαπραγματεύσεις στην τότε GATT  και σήμερα του Παγκόσμιου Οργανισμού Εμπορίου. Η μόνη λύση ήταν ο εκσυγχρονισμός της γεωργίας, για να γίνει ανταγωνιστική. Βέβαια στο λάδι είχαμε ένα τεράστιο πλεονέκτημα, γιατί βλέπαμε από παλιά να έρχονται οι Ιταλοί και στη συνέχεια οι Ισπανοί, να παίρνουν το λάδι μας χύμα, να το αναμειγνύουν με τα δικά τους λάδια χαμηλής ποιότητας και έτσι να κατακτούν τις αγορές. 
     Εμείς αδιαφορήσαμε, η Κυβέρνηση αδιαφόρησε. Δεν λειτουργήσαμε προς την κατεύθυνση να τυποποιήσουμε έστω το λάδι μας. Μας είπατε για πρόσφατες δράσεις σχετικά με την κατοχύρωση ορισμένων ονομασιών προέλευσης. Είπατε ότι φέτος η παραγωγή μας είναι 433.000 τόνοι. Επιτρέψτε μας να έχουμε κάποιες αμφιβολίες, μακάρι να είναι αυτή η παραγωγή, αλλά φοβάμαι ότι δεν έχετε εξαλείψει ιδιαίτερα στους δικούς σας ευνοούμενους συνδικαλιστές και συνεταιριστές το θέμα των πανωγραψιμάτων. Εσείς το έχετε ομολογήσει. Κάποτε ο κ. Τζουμάκας είχε δηλώσει ότι είναι 150.000 τόνοι τα πανωγραψίματα. Ο κ. Σημίτης σε μια επίσκεψή του στην Κρήτη, ως Πρωθυπουργός, είχε πει ότι υπολογίζουμε ότι γύρω στους εκατό χιλιάδες τόνους είναι τα πανωγραψίματα. Έστω και με τις 440 δραχμές που είπατε, ενώ θα μπορούσε να είναι 480 δραχμές, ζημιώνονται οι έντιμοι ελαιοπαραγωγοί. 
     Για τη δακοκτονία τώρα αν θέλετε θα σας δώσω έντυπα και θα το καταθέσω στη Βουλή, από εφημερίδα της Κρήτης που λέει ότι υπάρχει αναστάτωση σήμερα στην Κρήτη, γιατί οι Ιταλοί αγοραστές λαδιού δεν είναι πρόθυμοι να αγοράσουν λάδι. Αγόρασαν λίγο στην αρχή, καλής ποιότητας, με χαμηλή οξύτητα, ενώ τώρα αναφέρονται σε υποβάθμιση, αφού η οξύτητα είναι τέσσερις και πέντε βαθμοί, εξαιτίας της προσβολής της ελιάς από το δάκο.
     (Στο σημείο αυτό ο Βουλευτής κ. Γ. Σαλαγκούδης καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Έχω κι άλλα δημοσιεύματα από έγκυρα περιοδικά που ασχολούνται με το λάδι και την ελιά, δεν χρειάζεται να σας τα καταθέσω, όπου αναφέρονται στο τι συμβαίνει στη Λέσβο, εκτός από την Κρήτη, σχετικά με την ποιότητα του λαδιού, που εμφανίζει φέτος υποβάθμιση από το δάκο, που έχει αντίκρισμα στην τιμή του. 
     Είπατε ότι αναθέσατε τη δακοκτονία στη Νομαρχιακή Αυτοδιοίκηση. Δεν νομίζετε ότι θα πρέπει να ξεκαθαρίσει αυτό το ζήτημα για να ξέρουμε κι εμείς τι κάνουμε; Κάθε φορά που γίνεται κάτι καλό, βέβαια είναι σπάνιο αυτό, επαίρεσθε σαν Υπουργός Γεωργίας και βγαίνει και ο κ. Δρυς και κάνετε ανακοινώσεις και εξαγγελίες.
Να σας θυμίσω και πρόσφατες εξαγγελίες. Χθες μόλις αναγγείλατε την ιχνηλασία, εν πάση περιπτώσει την ταυτότητα που θα έχουν τα βοοειδή από εδώ και πέρα. Μια ανακοίνωση έγινε. Δεν ξέρουμε πότε θα γίνει πράξη. 
	Εν πάση περιπτώσει, όμως, κάθε φορά που συμβαίνει κάτι δύσκολο και άσχημο δεν φταίει το Υπουργείο Γεωργίας, αλλά οι νομαρχιακές αυτοδιοικήσεις. Οι νομαρχιακές αυτοδιοικήσεις έχουν τις διευθύνσεις γεωργίας. Οι διευθύνσεις γεωργίας, θα μας πείτε επιτέλους πού υπάγονται; Στις νομαρχιακές αυτοδιοικήσεις; Ποια είναι η διασύνδεσή τους με το Υπουργείο Γεωργίας; Και οι ίδιοι οι υπάλληλοι των διευθύνσεων γεωργίας αναρωτιούνται αν ανήκουν πλέον στο Υπουργείο Γεωργίας ή στο Υπουργείο Δημόσιας Διοίκησης και Αποκέντρωσης. 
	ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Στο Υπουργείο Δημόσιας Διοίκησης και Αποκέντρωσης. 
	ΓΕΩΡΓΙΟΣ ΣΑΛΑΓΚΟΥΔΗΣ: Οι διευθύνσεις γεωργίας υπάγονται στο Υπουργείο Δημόσιας Διοίκησης και Αποκέντρωσης. Και πώς ασκείται η αγροτική πολιτική, κύριε Υπουργέ; 
	ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτό το ξέρετε από την αλλαγή της διοικητικής νομοθεσίας της χώρας. Δεν συζητάμε τώρα τη διοικητική διαίρεση της χώρας. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ, κύριε Υπουργέ! 
      Κύριε Σαλαγκούδη, επιτρέπετε τις διακοπές; 
	ΓΕΩΡΓΙΟΣ ΣΑΛΑΓΚΟΥΔΗΣ: Μα, δεν πρόκειται γι’ αυτό. Οι διευθύνσεις γεωργίας ασκούν ορισμένες αρμοδιότητες, κύριε Υπουργέ. 
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ! Ο διάλογος θα γίνεται με την άδεια του Προεδρείου. 
	Κύριε Σαλαγκούδη, σας παρακαλώ συνεχίστε. 
	ΓΕΩΡΓΙΟΣ ΣΑΛΑΓΚΟΥΔΗΣ: Κυρία Πρόεδρε, έχουμε ένα μεγάλο πρόβλημα, διότι με αυτόν τον τρόπο δεν μπορούμε ουσιαστικά να κάνουμε κοινοβουλευτικό έλεγχο. 
      Να ξέρουμε άλλη φορά ότι όταν αναφερόμαστε στη δακοκτονία, δεν θα καλούμε εδώ τον Υπουργό Γεωργίας, αλλά τον Υπουργό Εσωτερικών, ο οποίος ξέρει πολύ καλύτερα το δάκο, γιατί έχει συνεργάτες και τεχνοκράτες στο Υπουργείο Εσωτερικών που ξέρουν και ασχολούνται με το δάκο, με την ελιά, με το βαμβάκι κλπ. από ό,τι ο Υπουργός Γεωργίας. Ο Υπουργός Εσωτερικών θα μας εξηγήσει τι συμβαίνει και γιατί δεν έγινε καλά η δακοκτονία και στην Κρήτη και στη Λέσβο και στις υπόλοιπες περιοχές και σήμερα έχουμε υποβαθμισμένο λάδι. Αυτό μας λέει σήμερα ο Υφυπουργός. Είναι δυνατόν με αυτόν τον τρόπο να συζητήσουμε στο Κοινοβούλιο και να ενημερώσουμε τον ελληνικό λαό, ώστε να καταλάβει ποιος λέει ψέματα, όπως είπε προηγουμένως ο κύριος Υφυπουργός, ποιος λέει ατεκμηρίωτα πράγματα και ποιος τεκμηριωμένα; 
      Τι να πει κανείς με αυτήν την Κυβέρνηση, η οποία φυσικά δεν ερυθριά σε οτιδήποτε και αν μέχρι στιγμής της επισημαίνεται ως παράληψη. 
      Ο κύριος Υφυπουργός –και δεν είναι ο μόνος, δεδομένου ότι το ίδιο πράττει και ολόκληρη η Κυβέρνηση- ήρθε εδώ και υπερηφανεύτηκε ότι έχουν περιλάβει στο Γ΄ Κοινοτικό Πλαίσιο Στήριξης –δεν ξέρω πόσες αναφέρατε, κύριε Υφυπουργέ- 170 δράσεις; Ποιο Γ΄ Κοινοτικό Πλαίσιο Στήριξης, κύριε Υφυπουργέ; Είμαστε στον τέταρτο χρόνο εφαρμογής του Γ΄ Κοινοτικού Πλαισίου Στήριξης. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχουν γίνει, κύριε συνάδελφε. Όχι, θα γίνουν! 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ πολύ, κύριε Υπουργέ. Εάν θέλετε να παρέμβετε, θα ζητήσετε από το Προεδρείο την άδεια και εφόσον το επιτρέψει ο ομιλητής, το Προεδρείο θα σας δώσει το λόγο. 
      ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα πάρα πολύ, κύριε Υπουργέ, αν μπορούσατε να μας δώσετε τα προγράμματά σας. Όμως, πάλι με ερώτηση θα σας προκαλέσουμε να μας πείτε τι απορρόφηση έχουν αυτά τα συγκεκριμένα προγράμματα που αφορούν την ελιά και το λάδι. 
      Φοβάμαι ότι η απάντησή σας για όλο αυτό το χρονικό διάστημα θα είναι ότι η απορρόφηση είναι σχεδόν μηδενική, όπως είναι και για τα σχέδια βελτίωσης, όπως είναι για για τα προγράμματα αλιείας, και για τα υπόλοιπα προγράμματα του Υπουργείου Γεωργίας, τα οποία βεβαίως είναι πολλά, αλλά ωστόσο δεν έχουν ακόμη ενεργοποιηθεί ουσιαστικά, όχι με προκηρύξεις, αλλά με πραγματικές δεσμεύσεις και απορροφήσεις. 
      Μέχρι πότε, μέσω αυτών των προγραμμάτων, θα καταφέρετε να τυποποιήσετε το ελληνικό ελαιόλαδο; Μας είπατε ότι μέχρι το 2006 το 75% του ελληνικού ελαιολάδου θα φτάσει να είναι τυποποιημένο. 
      Είκοσι χρόνια αυτή η Κυβέρνηση με πακτωλούς εισροών από την Ευρωπαϊκή Ένωση, ξέροντας αυτό το πρόβλημα και γνωρίζοντας την υπεροχή του ελληνικού ελαιολάδου, δεν έκανε τίποτα και έρχεται τώρα να μας πει ότι μέσα στα επόμενα τρία χρόνια, μαζί με το φετινό, θα μπορέσει να τυποποιήσει το 75% του ελληνικού ελαιολάδου, όταν μέχρι σήμερα έχει τυποποιηθεί μόνο το 15%. Μέσα σε είκοσι χρόνια κατάφερε να τυποποιείται μόνο το 15%, όταν μάλιστα μια μικρή ποσότητα από αυτό το ποσοστό –δεν έχω μπροστά μου τα στοιχεία για να πω πόση ακριβώς- ήταν ήδη τυποποιημένη πριν αναλάβει η Κυβέρνηση του ΠΑΣΟΚ Σήμερα μας λέει ότι μέσα σε τρία χρόνια θα τυποποιήσει το 75%. Μακάρι! Είναι η Κυβέρνηση των θαυμάτων. Αλλά η Κυβέρνηση των θαυμάτων της φαντασίας και όχι της πραγματικότητας την οποία βιώνει ο Έλληνας γεωργός στο πετσί του και δυστυχώς κάθε χρόνο τη βιώνει πιο δυσάρεστα από τον προηγούμενο. 
	Ακόμα όμως αναφερθήκατε και στο γεγονός ότι πήραμε διεθνή βραβεία. Πράγματι η Ένωση Σητείας είναι άξια συγχαρητηρίων και όμως δεν βρήκατε ούτε αυτό το γεγονός και να το χρησιμοποιήσετε για τη διαφήμιση και να το προβάλετε, αλλά ούτε και αυτήν την Ένωση να τη βραβεύσετε εν πάση περιπτώσει για να δείξετε ότι σαν Κυβέρνηση τιμάτε πραγματικά αυτούς που μπορούν και δημιουργούν και για τον εαυτό τους, αλλά και για την πατρίδα τέτοια επιτεύγματα. 
	Πώς όμως επιτυγχάνονται αυτά; Χρειάζεται να δημιουργηθεί μηχανισμός. Δεν ξέρουμε αυτά τα προγράμματα τα οποία έχετε καταστρώσει. Θα σας ζητήσουμε να μας τα καταθέσετε για την τυποποίηση του λαδιού. Όμως εκείνο που έχω να πω είναι ότι διαλύσατε όλα τα ερευνητικά εργαστήρια ουσιαστικά -γενικότερα τα ερευνητικά εργαστήρια-  αλλά και το Υπουργείο Γεωργίας. Το ΕΘΙΑΓΕ παραδείγματος χάριν, αφού το έχετε αποδιοργανώσει ουσιαστικά επειδή είναι πρόσωπο ιδιωτικού δικαίου, το χρησιμοποιείτε τώρα σαν ενδιάμεσο για να κάνετε προσλήψεις μέσω του ΕΘΙΑΓΕ τους οποίους υπαλλήλους τους μετατάσσετε αυτόματα στο Υπουργείο και τους χρησιμοποιείτε σαν γραμματείς στο Υπουργείο σας. 
      Αν έτσι νομίζετε ότι μπορούν τα ερευνητικά ιδρύματα να δημιουργήσουν εκείνες τις προϋποθέσεις για την αξιοποίηση της ελιάς και του ελαιολάδου, νομίζω ότι έχετε πάλι λανθασμένη πολιτική και θα μείνουμε εκεί που είμαστε και πριν από είκοσι χρόνια στο λάδι. 
      Κάνατε τη διεπαγγελματική οργάνωση. Αργήσατε πάρα πολύ, κύριε Υπουργέ. Μόλις τώρα τη συστήσατε μέσα στο Ιανουάριο, αλλά επιπλέον πρέπει τώρα να κλιμακωθεί και να οργανωθεί και περιφερειακά. Αμφιβάλλω αν θα λειτουργήσει αποτελεσματικά μέχρι που να φύγετε από την Κυβέρνηση.
      Ακόμη όμως θα ήθελα να σας πω ότι δεν κάνατε καμιά προσπάθεια παρά τα όσα είπατε προηγουμένως για τη δράση σας σε διεθνές και ευρωπαϊκό επίπεδο. Αντίθετα οι Ισπανοί λειτουργούν πολύ μεθοδικά, κύριε Υφυπουργέ, και τώρα εργάζονται για να δημιουργήσουν παρατηρητήριο μεσογειακής διατροφής. Ζητούν και τη δική μας συνδρομή, αλλά αυτοί θα ελέγχουν τελικά αυτά τα προϊόντα που συντελούν στη μεσογειακή διατροφή, η οποία με τη σειρά της συντελεί στη μακροζωία, όπως επιστημονικές έρευνες από όλο τον κόσμο αποφαίνονται. 
      Αναφερθήκατε και στην Άπω Ανατολή. Λυπάμαι πολύ, αλλά στις περισσότερες από αυτές τις χώρες σαν ενδιάμεσος για τα ελληνικά προϊόντα, όπως συμβαίνει παραδείγματος χάριν στην Ταϊβάν, χρησιμοποιείται η Ισπανία. Και όταν οι έρευνες της κ. Τριχοπούλου εδώ και των δύο αμερικανών επιστημόνων έλεγαν ότι το λάδι είναι βασικό αίτιο για τη μακροζωία στη λεκάνη της Μεσογείου και μάλιστα το κρητικό λάδι, στην Ταϊβάν ζητούσαν κρητικό λάδι και αναζητούσαν που είναι η ελληνική πρεσβεία ή πού είναι το εμπορικό γραφείο, εν πάση περιπτώσει, και τους απέστειλαν στο ισπανικό. Γιατί το ισπανικό εκτελεί χρέη για να βοηθάει και εμάς και οι Ισπανοί φυσικά για το λάδι τους έστελναν στην Ισπανία και όχι στην Ελλάδα. 
      Αυτή είναι η πραγματικότητα, κύριε Υφυπουργέ. Είκοσι χρόνια αδράνειας με πακτωλούς τρισεκατομμυρίων από την Ευρωπαϊκή Ένωση. Και αυτό το σημαντικότερο αγαθό της ελληνικής γης, πατροπαράδοτο, με πολύ μεγάλη, όπως σας είπα όχι μόνο οικονομική, αλλά κοινωνική, διατροφική, πολιτιστική και διπλωματική αξία, το αφήσατε και αυτό ανεκμετάλλευτο. Τώρα τουλάχιστον που είχαμε πάρει τους Ολυμπιακούς Αγώνες τώρα που η Επιτροπή των Ολυμπιακών Αγώνων του 2004 αποφάσισε να χρησιμοποιήσει την ελιά εκτός από τον κότινο και στους λαμπαδηφόρους της ολυμπιακής φλόγας, έπρεπε ήδη να είχατε κάνει μια μεγάλη καμπάνια προβολής. Οι Ισπανοί συγχρηματοδοτούμενο πρόγραμμα της Ευρωπαϊκής Ένωσης 7 δισεκατομμυρίων έχουν για την προβολή μόνο της ελιάς και του ελαιολάδου. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριε Σαλαγκούδη, παρακαλώ τελειώνετε. 
      ΓΕΩΡΓΙΟΣ ΣΑΛΑΓΚΟΥΔΗΣ:  Αν πας σε ένα ισπανικό ξενοδοχείο θα βρεις στο λόμπι του να υπάρχουν προϊόντα τυποποιημένα, ελιές και ελαιόλαδο. Τα προσφέρουν δωρεάν σε όλους τους ξένους για να διαφημίσουν τα προϊόντα τους. Εδώ στην Ελλάδα που οι Ολυμπιακοί Αγώνες του 2004 γίνονται τον επόμενο χρόνο, εδώ στην Ελλάδα που οι Ολυμπιακοί Αγώνες είναι άμεσα συνυφασμένοι με την ελιά και το ελαιόλαδο δεν βρίσκεις καμιά προσπάθεια προβολής από αυτήν την Κυβέρνηση. Νομίζω ότι η ανικανότητά σας αποδεικνύεται χαρακτηριστικότατα από την πολιτική σας στην ελιά και στο ελαιόλαδο. 
      Ευχαριστώ, κυρία Πρόεδρε, για την ανοχή σας.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
     ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, σας ευχαριστώ.
     Μελέτησα με προσοχή την επερώτηση των συναδέλφων της Νέας Δημοκρατίας, όπως επίσης με προσοχή άκουσα τις τοποθετήσεις όλων των συναδέλφων της Νέας Δημοκρατίας και ιδιαίτερα του εισηγητή και του Κοινοβουλευτικού της Εκπροσώπου. Θέλω να δηλώσω ότι σέβομαι και τον προβληματισμό και την αγωνία που οι συνάδελφοι της Νέας Δημοκρατίας θέτουν και για άλλα θέματα, αλλά και γι’ αυτήν την επερώτηση που συζητούμε σήμερα για τον τομέα του ελαιόλαδου.
     Πρέπει να πω με λύπη μου ότι δεν προσκομίστηκε κάποιο καινούριο στοιχείο που θα μας έκανε σοφότερους στο θέμα αυτό. Και όχι μόνο δεν τέθηκαν τέτοια στοιχεία, αλλά πρέπει να πω ότι οι τοποθετήσεις των συναδέλφων της Νέας Δημοκρατίας ήταν κατ’ αρχάς άδικες.
     Ήταν άδικες για τους ίδιους τους παραγωγούς, τους ίδιους τους ελαιοπαραγωγούς. Δεν επιτρέπεται να λέγεται εδώ από εκπρόσωπο της Νέας Δημοκρατίας ότι το ένα στα τρία κιλά λαδιού που κυκλοφορεί είναι νοθευμένο. Εάν πράγματι υπάρχουν τέτοια φαινόμενα, θα έπρεπε να ελεγχθούν κατά τρόπο πιο υπεύθυνο και όχι σ’ αυτήν την Αίθουσα.
     Είναι άδικες οι επιθέσεις της Νέας Δημοκρατίας γιατί δεν λαμβάνουν υπόψη τους –δεν το είπαν καθόλου, λες και είναι τόσο απλή υπόθεση- ότι οι δυσκολίες που αντιμετωπίζει ο παραγωγός σε μεγάλο βαθμό έχουν τη βάση τους πέρσι τέτοιο καιρό, όταν είχαμε καταστροφές από παγετούς, που ήταν πάρα πολύ σημαντικοί και για τους ίδιους τους παραγωγούς και για την παραγωγή, αλλά και για ολόκληρο το ελληνικό κράτος.
     Ήταν άδικες οι επιθέσεις της Νέας Δημοκρατίας, όταν με μια μονοκονδυλιά επιχείρησαν, δυστυχώς, ορισμένοι συνάδελφοι να διαγράψουν το ρόλο και τη συνεισφορά του συνεταιριστικού κινήματος.
     Ήταν άδικες οι επιθέσεις των συναδέλφων της Νέας Δημοκρατίας, όταν είπαν ότι το ΠΑΣΟΚ, ακόμη και ο Πρωθυπουργός, συκοφαντεί τους αγρότες. Αν θέλαμε να ψάξουμε ποιοι είναι αυτοί που συκοφαντούν τους αγρότες και ποιοι μιλούσαν ακόμη και στην Ευρωβουλή για Έλληνες αγρότες με Μερσεντές, έχουμε πολλά να πούμε για το τι είπαν συνάδελφοι της Νέας Δημοκρατίας.
     Ήταν όμως, ακόμη άδικες, όταν ο Κοινοβουλευτικός Εκπρόσωπος της Νέας Δημοκρατίας προσπάθησε να μας αποδείξει ότι υπάρχει δεν ξέρω ποια παρανομία με εγκάθετους σε «πανωγραψίματα», οι οποίοι είναι του ΠΑΣΟΚ. Ειλικρινά τα πιστεύετε αυτά που λέτε ή τα λέτε για να ακούγονται στην τηλεόραση; Αν υπάρχουν τέτοιοι εγκάθετοι –που δεν πιστεύω ότι υπάρχουν- εγώ πιστεύω ότι δεν έχουν ούτε κόμμα ούτε χρώμα, κύριοι συνάδελφοι.
     Επίσης δεν κατανόησα γιατί η επιδότηση φέτος θα μπορούσε να είναι 480 δραχμές το κιλό αντί για 440 δραχμές. Θα ήταν χρήσιμο να το γνωρίζουμε.
     Εκτός όμως από αυτό, οι επιθέσεις της Νέας Δημοκρατίας είναι και εκτός χρόνου. Άκουσα να επερωτάται ο κ. Ανωμερίτης, νυν Υπουργός Ναυτιλίας, άκουσα να επερωτάται ο κ. Τζουμάκας, προηγούμενος Υπουργός Γεωργίας, αλλά κατά τα άλλα δεν θέλει η Νέα Δημοκρατία να κάνουμε αναδρομή στο παρελθόν. Αν θέλετε να κάνουμε αναδρομή στο παρελθόν, να δούμε στα τριάμισι χρόνια 1990-1993 τι έγινε για τον αγροτικό τομέα, πόσο αυξήθηκαν οι τιμές στα αγροτικά προϊόντα, πόσα ήταν τα επιτόκια από την Αγροτική Τράπεζα κλπ. Έχουμε τη δυνατότητα να το κάνουμε.
     Υποθέτω όμως –αυτό θέλω να πιστεύω- ότι δεν είναι αυτή η αγωνία ή ο προβληματισμός σας. Η αγωνία και ο προβληματισμός πρέπει να είναι σε άλλη κατεύθυνση και θα περίμενα, κύριοι συνάδελφοι της Νέας Δημοκρατίας, σήμερα να πείτε όχι μόνο κριτικάροντας την Κυβέρνηση τι παραλείψεις υπάρχουν, αλλά και τι πρέπει να γίνει και ποιες είναι οι δικές σας προτάσεις.
Ακούσαμε και για το βαμβάκι και για άλλα προϊόντα. Αυτό αποδεικνύει αδυναμία συγκρότησης πολιτικού, προγραμματικού και λόγου που προτάσσει, που έχει έτοιμη πρόταση. Δεν ξέρω αν το επιχειρήσετε στη δευτερολογία σας, αλλά δεν γίνονται έτσι οι επερωτήσεις, κατά τη δική μας κρίση. Δεν υπάρχει καμία απολύτως πρόταση, παρά μηδενισμός και καταστροφολογία, η μόνιμη επωδός της Νέας Δημοκρατίας για όλα τα θέματα, σήμερα και στην επερώτηση για το λάδι.
	Εγώ, λοιπόν, κυρία Πρόεδρε, θα πω δύο - τρία πράγματα που νομίζω ότι πρέπει να γίνουν και που νομίζω ότι και η Νέα Δημοκρατία θα συμφωνήσει, εκτός αν τα γνωρίζει και δεν τα λέει. Ή, αν δεν τα γνωρίζει, είναι ακόμη χειρότερο και για την ελληνική γεωργία, αλλά και για την πολιτική πορεία, την πορεία προς τα εμπρός.
	Ζήτησα από το Υπουργείο Γεωργίας να έχω μια ενημέρωση για το θέμα του λαδιού και πράγματι έλαβα μια έγγραφη ενημέρωση. Από αυτά θέλω να κρατήσω, κύριε Υπουργέ, δύο σημεία και να κάνω μια πρόταση. Το πρώτο σημείο που κρατώ είναι ότι από 1ης Νοεμβρίου του 2000 και ύστερα όλες οι ποσότητες του λαδιού θα πρέπει να κυκλοφορούν το ελάχιστο σε τυποποίηση πέντε κιλών. Το θεωρώ πάρα πολύ σημαντικό, ώστε την 1η Νοεμβρίου του 2003 να τελειώσει οριστικά το θέμα. Και θα είναι μια μεγάλη επιτυχία του Υπουργείου Γεωργίας και της Κυβέρνησης, αν αυτό επιτευχθεί. Δεν πάω στο αν δεν επιτευχθεί, διότι γνωρίζουμε τι αρνητικά αποτελέσματα, σε σχέση με κοινοτικές επιδοτήσεις και προγράμματα, θα έχει αυτή η εξέλιξη. Αλλά επαναλαμβάνω ότι αυτό θα είναι μια τεράστια επιτυχία. 
	Το δεύτερο που συγκρατώ είναι το ότι μέχρι τώρα έχουν ενταχθεί τετρακόσια πενήντα οκτώ προγράμματα για τον τομέα του ελαιολάδου και άλλα εκατόν εβδομήντα είναι υπό έλεγχο. Τα θεωρώ πάρα πολύ σημαντικά και θα έλεγα ότι πρέπει αυτά με ιδιαίτερη προσοχή να μελετηθούν, να εγκριθούν όσο το δυνατόν περισσότερα, ώστε και ο τομέας αυτός πράγματι να πάρει τη μορφή αυτή που πρέπει να έχουμε ως χώρα ευρωπαϊκή, να πάρει δηλαδή το λάδι τη μορφή αυτή που θα αποφεύγεται και η οποιαδήποτε νοθεία κι η οποιαδήποτε δυσφήμιση κι όλα αυτά που είναι αναγκαία.
	Αλλά εμένα τουλάχιστον, κυρία Πρόεδρε, -και απευθύνομαι σ’ εσάς γιατί αφορά όλη τη Βουλή- η μεγάλη μου αγωνία δεν είναι μόνο αυτά. Είναι και οι τελικές  προτάσεις της Ευρωπαϊκής Επιτροπής που ανακοινώθηκαν πριν από είκοσι ημέρες. Και οι τελικές προτάσεις της Ευρωπαϊκής Επιτροπής λένε ότι μέσα στο 2003 θα αλλάξει ο Κανονισμός και για τα προϊόντα που είπαν οι συνάδελφοι της Νέας Δημοκρατίας -και για το βαμβάκι και για τον καπνό κ.λ.π.- αλλά και για το λάδι. Δηλαδή για πάνω από 60% των εισροών που έρχονται στη χώρα μας στον αγροτικό τομέα θα αλλάξουν φέτος. Και αυτό δεν απαιτεί αντιπολίτευση τύπου Νέας Δημοκρατίας, απαιτεί συζήτηση και συναίνεση όλων των κομμάτων. Και είναι και στη δυνατότητα της Νέας Δημοκρατίας, αλλά είναι πρωτίστως στη δυνατότητα τη δική σας, κύριε Υπουργέ, να καλέσετε όλα τα κόμματα. Σ’ αυτόν τον τομέα δεν μπορεί να υπάρξει αντιπολίτευση κι όσοι το επιχειρήσουν θα απομονωθούν. Πρέπει να καθίσουν όλα τα κόμματα μαζί, να δούμε τις αναθεωρήσεις που έρχονται, τις μειώσεις των δαπανών στον αγροτικό τομέα που έχουν αποφασιστεί και πώς μέσα από αυτές τις συμπληγάδες η ελληνική γεωργία θα γίνει πιο ανταγωνιστική, οι Έλληνες παραγωγοί θα γίνουν πράγματι ανταγωνιστικοί και δεν θα οδηγηθούμε σε δυσάρεστες εξελίξεις.
      Αυτό νομίζω ότι είναι το μήνυμα αυτής της εποχής και η αντιπολίτευση της Νέας Δημοκρατίας νομίζω ότι πέφτει στο κενό με τον τρόπο που επιχειρήθηκε. 
	 Ευχαριστώ πολύ, κυρία Πρόεδρε.
	ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Κοινοβουλευτική Εκπρόσωπος του Συνασπισμού της Αριστεράς και της Προόδου, κ. Ιωάννα Στεργίου, έχει το λόγο.
	ΙΩΑΝΝΑ ΣΤΕΡΓΙΟΥ: Κυρία Πρόεδρε, κύριοι συνάδελφοι, με την επερώτηση που συζητούμε εδώ σήμερα και που κατέθεσε η Νέα Δημοκρατία, μας δίνεται η ευκαιρία να επαναφέρουμε και να συζητήσουμε ένα ζήτημα που αφορά ένα τόσο σημαντικό αγροτικό προϊόν της Ελλάδας με το οποίο –όπως είπαν και οι προηγούμενοι συνομιλητές- είμαστε δεμένοι ιστορικά, οικονομικά, κοινωνικά και πολιτιστικά.
      Συζητάμε για μια ακόμα φορά κάτω από το βάρος μιας κοινής διαπίστωσης, ότι δηλαδή οι Έλληνες ελαιοπαραγωγοί αντιμετωπίζουν τα τελευταία χρόνια έντονα προβλήματα και έχουν υποστεί σοβαρή μείωση του εισοδήματός τους, ενώ –αντίθετα- δεν διαφαίνεται στο άμεσο μέλλον προοπτική βελτίωσης αυτής της κατάστασης.
      Το ελαιόλαδο ακολουθεί αντίστροφη πορεία σε σχέση με την αξία του. Ενώ αναγνωρίζεται όλο και περισσότερο η σπουδαιότητά του και καθιερώνεται ως ένα υψηλής διατροφικής αξίας προϊόν, η ελαιοκαλλιέργεια αντιμετωπίζει προβλήματα, που ξεκινούν από την τιμή στον παραγωγό, συνεχίζουν στη διακίνηση, στη διαφήμιση, στις εξαγωγές και γενικά στο εμπόριο.
      Με την τελευταία αναθεώρηση που έγινε το 1998, το καθεστώς που αποφασίστηκε θεωρούμε ότι είναι σαφώς δυσμενέστερο και η Κυβέρνηση έχει ευθύνες γι’ αυτό. Γιατί; Διότι θεωρούμε ότι καταργήθηκε η ελάχιστη τιμή που προσφέρει ο θεσμός της κοινοτικής παρέμβασης και έτσι οι παραγωγοί στην πραγματικότητα δεν προστατεύονται από τις τυχόν χαμηλές τιμές της αγοράς.
      Δυστυχώς, η Κυβέρνηση δεν έδωσε τη μάχη, για να μην καταργηθεί ο θεσμός της παρέμβασης. Οι τιμές, λοιπόν, διαμορφώνονται όσο επιβάλλει η περίφημη ελεύθερη αγορά και δεν υπάρχει μηχανισμός συγκράτησης σ’ ένα επίπεδο, που να διασφαλίζει ένα καλό εισόδημα για τον παραγωγό.
      Η επερώτηση σ’ αυτό το θέμα δεν φαίνεται να διαφοροποιείται από τους θιασώτες της φιλελευθεροποίησης, αλλά και τον προηγούμενο Υπουργό, ο οποίος πρόβαλε ως απόλυτη αλήθεια ότι τις τιμές τις καθορίζει η αγορά και όχι η Κυβέρνηση. Να μας απαντήσει, λοιπόν, η Κυβέρνηση με ποιον τρόπο θα υποχρεώσει τους Ιταλούς και τις βιομηχανίες τυποποίησης στην Ελλάδα να αγοράζουν ακριβότερα το λάδι. Μήπως η Διεπαγγελματική Οργάνωση Ελαιολάδου έχει τη δυνατότητα να το κάνει αυτό;
      Πρώτο ζήτημα, καταργήθηκε η στήριξη των μικρών παραγωγών. Στην Ελλάδα το 60% καταγράφεται ως μικροί παραγωγοί. Σε αντικατάσταση της κατάργησης δεν υπήρξε η υιοθέτηση μιας ειδικής πολιτικής για τις μειονεκτικές περιοχές και τους πραγματικά μικρούς παραγωγούς.
      Δεύτερο ζήτημα, η Κυβέρνηση, ενώ διακήρυσσε ότι θα διαπραγματευτεί συνολικά για όλα τα προϊόντα στο πλαίσιο της «ΑΤΖΕΝΤΑ 2000», τελικά στο Βερολίνο δέχθηκε τα ελληνικά προϊόντα –μεταξύ αυτών και το λάδι- να μη ρυθμιστούν ταυτόχρονα με τα σιτηρά, το βόειο και το γάλα, αλλά να κινδυνεύουμε σήμερα σε μια νέα αναθεώρηση, που θα μειώσει ακόμα περισσότερο τη στήριξή τους. Η συνολική κοινοτική δαπάνη για το λάδι έμεινε η ίδια, αν και θεωρούμε ότι η πραγματική παραγωγή αυξήθηκε σημαντικά. 
      Όμως, αυτό που αποτελεί πραγματικό σκάνδαλο είναι η εμπορία και η διακίνηση του λαδιού. Πώς γίνεται να αγοράζεται λάδι με 600 δραχμές το κιλό και να πωλείται με 1.500 δραχμές το κιλό; Πώς γίνεται στα ράφια των καταστημάτων των Βρυξελλών να υπάρχουν ισπανικά και ιταλικά λάδια, αλλά όχι ελληνικά; Πώς γίνεται το βασικό πλεονέκτημα του ελληνικού λαδιού, που είναι η άριστη ποιότητά του –όπως και όλοι οι προηγούμενοι συνάδελφοι ανέφεραν και ο Υπουργός το δέχθηκε- να μην εμφανίζεται πουθενά; 
      Μια ζοφερή εικόνα της νοθείας –μπορεί βέβαια να μη σας αρέσει η λέξη «νοθεία», αλλά έτσι τελικά γίνεται- του λαδιού και της ζημιάς που προκαλείται σε παραγωγούς, καταναλωτές, αλλά και στο δημόσιο έδωσε πρόσφατη έρευνα του ΣΕΒΙΤΕΛ. Μόνο το 28% τυποποιείται για την εσωτερική αγορά, ενώ το 70% του χύμα λαδιού διακινείται ανεξέλεγκτα μέσω του παραεμπορίου και φυσικά από αυτά τα ποσοστά το 70% κρίνεται ακατάλληλο.
      Είναι, λοιπόν, επόμενο το κύκλωμα διακίνησης να γίνεται σε βάρος τόσο των παραγωγών όσο και των καταναλωτών. Οι μεν παραγωγοί υφίστανται συνολικά μια σημαντική μείωση του εισοδήματός τους, που υπολογίζεται σε 80 εκατομμύρια ευρώ λόγω της απώλειας της προστιθέμενης αξίας, οι δε καταναλωτές εκθέτουν σε κίνδυνο την υγεία τους και ο κρατικός προϋπολογισμός έχει απώλεια εσόδων λόγω φοροδιαφυγής από το παραεμπόριο που γίνεται, το οποίο ετησίως υπερβαίνει τα 50 εκατομμύρια ευρώ.
      Όσον αφορά το σύστημα επιδότησης, το Υπουργείο Γεωργίας ακολουθεί ένα αυθαίρετο και ισοπεδωτικό σύστημα προσδιορισμού της ποσότητας λαδιού για κάθε ελαιοπαραγωγό, βάσει της οποίας θα δοθεί η επιδότηση. Εφάρμοσε το σύστημα των επιλέξιμων για ενίσχυση ποσοτήτων θέλοντας να κρατήσει την παραγωγή στην ποσότητα που δηλώθηκε στην Ευρωπαϊκή Ένωση κι έτσι να εμφανιστεί μια φαινομενικά μεγαλύτερη επιδότηση, πράγμα που έρχεται σε αντίθεση με την κοινοτική νομοθεσία, η οποία ορίζει ότι ολόκληρη η πραγματική παραγωγή επιδοτείται.
	Με το σύστημα αυτό βγάλατε χιλιάδες ελαιοπαραγωγούς ασυμβίβαστους, μειώνοντας τους συντελεστές που εφαρμόζονται στις ζώνες παραγωγής. Αποτέλεσμα είναι ότι όσοι παραγωγοί βγήκαν ασυμβίβαστοι βάσει αυτής της μεθόδου εκβιάστηκαν να υπογράψουν υπεύθυνες δηλώσεις για να πάρουν προκαταβολή της ενίσχυσης. Στο σημείο, λοιπόν, αυτό έγινε φανερό ότι υπήρχε ανεπάρκεια του νέου φορέα, του ΟΠΕΚΕΠΕ και οι χρονοβόρες διαδικασίες ελέγχου των δηλώσεων και η αίτηση των δικαιούχων. Βέβαια ο οργανισμός βρήκε λύση. Μόλις προχθές ανατέθηκαν σε ιδιωτική εταιρεία όλες οι διαδικασίες ελέγχου για τις κοινοτικές επιδοτήσεις ελαιολάδου. Κλήθηκαν μάλιστα οι ελεγκτές του οργανισμού να προσυπογράψουν τα πορίσματα των ιδιωτικών εταιρειών, ώστε να νομιμοποιούνται. Ο πολλά, λοιπόν, υποσχόμενος νέος οργανισμός, όπως βλέπετε και για τις πληρωμές και για τον έλεγχο των επιδοτήσεων θεωρούμε ότι αποδείχτηκε άχρηστος. 
	(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Όσον αφορά το πολύπαθο ελαιοκομικό μητρώο, ακόμα το περιμένουμε. Είπατε βέβαια στην ομιλία σας, κύριε Υπουργέ, ότι θα πάει μέχρι τέλος Οκτωβρίου. Η δική μας η ενημέρωση είναι ότι  η καταληκτική προθεσμία έληγε τον Ιούνιο. Αν πήρατε και άλλη παράταση, πιθανόν να είναι έτσι.
      Αναρωτιόμαστε, λοιπόν, αν η ανικανότητα του Υπουργείου είναι τόσο μεγάλη ώστε να βάλει σε κίνδυνο την απώλεια επιδοτήσεων για το λάδι. Η Ευρωπαϊκή Ένωση απειλεί ότι χωρίς ελαιοκομικό μητρώο θα εκτιμήσει την παραγωγή με δικά της κριτήρια. Τα λεφτά για την κατάρτιση αυτού του μητρώου γνωρίζετε ότι υπάρχουν και προέρχονται από παρακρατήσεις-ενισχύσεις των παραγωγών. Έπρεπε από το 1998 να έχει ολοκληρωθεί και φοβόμαστε ότι θα έχει τη μοίρα και των άλλων σχετικών έργων όπως είναι το Κτηματολόγιο και το Μητρώο Αγροτών.
      Τέλος θα θέλαμε με την ευκαιρία της σημερινής συζήτησης να σας θέσουμε δύο βασικά ερωτήματα που θα κρίνουν μεταξύ άλλων το μέλλον της ελαιοκαλλιέργειας στη χώρα μας. 
      Πρώτον ποια είναι η στρατηγική προώθησης του ελληνικού λαδιού στην Ελλάδα και το εξωτερικό και δεύτερον ποιες είναι οι θέσεις της Κυβέρνησης για την αναθεώρηση της κοινής οργάνωσης αγοράς. 
      Και εμείς βέβαια αλλά περισσότερο οι αγρότες περιμένουμε μία απάντηση γι’ αυτό. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μπασιάκος έχει το λόγο για οκτώ λεπτά να δευτερολογήσει.
      ΕΥΑΓΓΕΛΟΣ ΜΠΑΣΙΑΚΟΣ: Βλέπετε, κύριε Πρόεδρε, ότι πάλι και για την ελαιοκαλλιέργεια η Νέα Δημοκρατία φταίει. Αυτήν την εντύπωση αποκομίζει ένας καλόπιστος παρατηρητής που κάθεται στην Αίθουσα ή που βλέπει από την τηλεόραση τη συζήτηση αυτή και βλέπει τον Υπουργό, αντί να απολογείται με συστολή, να επιτίθεται στη Νέα Δημοκρατία γιατί κατέθεσε την επερώτηση και επικαλείται –λέει- λάθος στοιχεία. 
      Ο κύριος Υπουργός τι μας είπε; Ότι είναι καλή χρονιά φέτος, πάει καλά η παραγωγή και δεν υπάρχει καμία προσβολή στη δακοκτονία. Εμείς σας είπαμε καλόπιστα ότι σε πολλές  περιοχές της χώρας –διαβάστε, ελληνικά γράφουμε στις επερωτήσεις- παρατηρείται ζημιά μέχρι και 60%. Δεν διαβάσατε την επερώτηση. Λυπάμαι, ούτε καν την επερώτηση διαβάσατε. Είσθε πρόθυμος να κάνετε επιθέσεις εδώ, αλλά δεν έχετε τη διάθεση να διαβάσετε καν την επερώτηση, να ενημερωθείτε γιατί σας καταλογίζουμε ευθύνες. Είπαμε ότι σε πολλές περιοχές της χώρας υπάρχει ζημιά μέχρι 60%, σε άλλες υπάρχει και περισσότερη ζημιά. Αυτό δεν σας συγκινεί, δεν σας επηρεάζει, δεν σας ευαισθητοποιεί; Τι να σας πω; 
      Δεν καλύπτεται, λοιπόν, η ζημιά από τον ΕΛΓΑ. Πρόβλημά σας είναι αυτό. Γιατί να μην καλύπτεται το πρόβλημα για το οποίο δεν έχει καμία ευθύνη ο αγρότης. Απέτυχε η δακοκτονία σας και οι αγρότες έχουν συρρίκνωση της παραγωγής και του εισοδήματός τους. Δεν φταίνε να μην έχουν εισόδημα.
      Λοιπόν, τι μας είπατε; Μας είπατε ότι είναι καλή η χρονιά, καλές οι επιδοτήσεις, όλα καλά και ότι πολύ γρήγορα καταβάλλονται οι επιδοτήσεις και οι αποζημιώσεις είναι στο ακέραιο. Δεκαπέντε ευρώ παίρνουν για την απώλεια εισοδήματος. Δεν μας είπατε, όμως, πόσο παίρνουν για το δέντρο, ότι παίρνουν τέσσερις χιλιάδες. Δεν μας είπατε αν δίνουν για πέντε χρονιές απώλεια εισοδήματος, αλλά μόνο ότι δίνουν δεκαπέντε ευρώ. Και δεν μας είπατε τελικά αν το ποσό των χρημάτων αυτών αναπληρώνει το χαμένο εισόδημα, τη χαμένη ποσότητα παραγωγής και την απώλεια του δέντρου, όταν υπάρχει μία φυσική καταστροφή.
      Μια και αναφέρομαι στη θριαμβολογία σας εδώ, μας είπατε ότι δεν υπάρχουν παρακρατήσεις. Καμία παρακράτηση. Μας είπατε, κατά βούληση. Τους εκβιασμούς τους βάζετε στην πάντα. Δεν υπάρχουν. Εγώ θα ήθελα αυτήν την αποστροφή του λόγου σας να τη  μεταδώσετε παντού ανά την Ελλάδα. Αυτήν τη θριαμβολογία σας, αυτήν τη διάθεση έπαρσης για την πολιτική σας που είναι «ικανοποιητική», κατά την κρίση σας, να την δει όλη η Ελλάδα, να την δουν οι ελαιοπαραγωγοί να σας βρίζουν από το πρωί μέχρι το βράδυ με αυτά τα οποία λέτε.  Γιατί δεν έχετε ούτε καν διάθεση αυτοκριτικής, αλλά εμπαίζετε ακόμα τον κόσμο με αυτά τα οποία λέτε.
	Είστε εκτός τόπου και χρόνου και λυπάμαι για τους συνεργάτες σας που σας δίνουν αυτά τα λανθασμένα στοιχεία. 
      Είπατε, λοιπόν, ότι δεν υπάρχουν καθυστερήσεις και μας είπατε στο τέλος ότι δεν υπάρχει και νοθεία και δεν έχουμε διατροφική κρίση. Και αφού δεν έχουμε διατροφική κρίση δεν γίνεται νοθεία στην Ελλάδα. Αυτά είναι, κύριε Πρόεδρε, θα μου επιτρέψετε να πω, παιδαριώδη! 
      Η νοθεία αφορά την ποιότητα. Αγνοείτε το γεγονός ότι το περισσότερο λάδι εξάγεται στην Ιταλία και ευνοεί την ποιότητα του ιταλικού λαδιού σε βάρος του εισοδήματος των Ελλήνων ελαιοπαραγωγών; Γιατί το αγνοείτε αυτό; Και τι κάνετε; Μιλάτε για κανέναν οργανισμό της προκοπής; Ο ΕΦΕΤ είναι ο οργανισμός ο οποίος έχει αναλάβει τον έλεγχο ο οποίος είναι διαλυμένος και ο οποίος βρίσκεται στα σπάργανα, δεν μπορεί να κάνει ελέγχους, ασχολείται με πιο σοβαρά θέματα βέβαια!
      Και βέβαια έχουμε και το θέμα των καθυστερήσεων. Ο ΟΠΕΚΕΠΕ είναι αρμόδιος για τις καθυστερήσεις. Τώρα εσείς εύκολα τα ρίχνετε στη Νομαρχιακή Αυτοδιοίκησης, τα ρίχνετε στους συνεταιρισμούς, τα ρίχνετε και στη Νέα Δημοκρατία… Εντάξει, είναι μια εύκολη λύση να αποφύγετε το πρόβλημα το οποίο παραμένει και οξύνεται. 
      Μας είπατε κάποια στοιχεία και μας είπατε ότι οι Ισπανοί δεν πήραν και τίποτε της προκοπής στις ποσοστώσεις. Λοιπόν, εγώ σας το είπα και δεν θέλατε τη διακοπή γιατί δεν σας συνέφερε η διακοπή. Η Ισπανία είχε πρόταση για εξακόσιες είκοσι τέσσερις χιλιάδες τόνους και με παρέμβαση του Αθνάρ την τελευταία στιγμή της διαπραγμάτευσης εξασφάλιση επτακόσιους εξήντα χιλιάδες τόνους δηλαδή εκατόν σαράντα χιλιάδες τόνους παραπάνω από την τελική πρόταση. Αυτό σας είπα, αυτήν την ευθύνη σας καταλόγισα ότι ο Αθνάρ πήγε πάρα πολύ καλά για τη χώρα του, 140.000 τόνους και η Ελλάδα δεν πήρε τίποτα. Και την ώρα εκείνη των διαπραγματεύσεων του Αθνάρ που αξιώνει παραπάνω ποσόστωση ο Έλληνας Υπουργός μιλούσε είτε για υπερεπαρκή ποσότητα παραγωγής που επιδοτείται ή κατήγγειλε τους δικούς μας ελαιοπαραγωγούς για πανωγραψίματα και ατασθαλίες. Αυτή ήταν η διαπραγματευτική στρατηγική του κ. Ανωμερίτη και παλαιότερα του κ. Τζουμάκα. Και αυτές οι ιστορίες περί πανωγραψιμάτων για τις οποίες  έχετε αποκλειστική ευθύνη όπου παρατηρούνται, μια και επαναλαμβάνω δεν έχετε στείλει κανέναν στον εισαγγελέα, επιβεβαιώνονται και από τη δήλωση του κυρίου Πρωθυπουργού σε τηλεοπτικά κανάλια σε μια κορυφαία συνέντευξή του, ότι εδώ στη χώρα μας έχουμε εκατό χιλιάδες πανωγράψιμο στο λάδι. Και ποιος ευθύνεται γι’ αυτό; 
      Τουλάχιστον οι συνεργάτες σας, κύριε Υπουργέ, να σας δίνουν σωστά στοιχεία.
      Μας είπατε για τη διεπαγγελματική. Πάρα πολύ ωραίος θεσμός αλλά πολύ καθυστερημένος. Γιατί να σας επαινέσουμε; Για το ότι κάνατε δέκα χρόνια να φτιάξετε ένα θεσμό; Το Εθνικό Συμβούλιο Ελαιολάδου και Ελαϊκής Πολιτικής που είχε ιδρύσει η Νέα Δημοκρατία, το οποίο δεν πρόλαβε να το ολοκληρώσει, από το 1993, εκκρεμεί και δέκα χρόνια μετά φτιάξατε έναν οργανισμό επειδή μας τον επιβάλλει και η Ευρωπαϊκή Ένωση. Καλώς κάνατε αλλά απολογηθείτε για την καθυστέρηση –δέκα ολόκληρα χρόνια- και ακόμη είναι στα σπάργανα. Τώρα τον Ιανουάριο τον λειτουργήσατε. Σας πιέσαμε, φωνάξαμε και κάποια στιγμή στον κάνατε, εντάξει. Να το χρηματοδοτήσετε, να τον ενισχύεστε τουλάχιστον αυτός να προχωρήσει. 
      Μας λέτε για το ελαιοκομικό μητρώο. Και εδώ θριαμβολογείτε ότι προχωρεί κανονικά. Ο χρόνος είναι ο Ιούνιος. Το απώτατο όριο λειτουργίας του είναι ο Οκτώβριος διότι από την 1η Νοεμβρίου ξεκινάει η ελαιοκομική περίοδος και δεν θα είσαστε έτοιμοι. Και υπάρχει πρόσφατη τοποθέτηση και δική μας ότι σε ορισμένους νομούς όπως στη Φθιώτιδα του συναδέλφου κ. Καλλιώρα και στη Βοιωτία δεν έχει αρχίσει ακόμα. Πώς να κάνουμε, αφού δε έχει αρχίσει; Γιατί, λοιπόν, θριαμβολογείτε; Ανατέθηκε αλλά δεν έχει αρχίσει. Είμαστε στο μήνα Φλεβάρη και δεν έχει αρχίσει σε τρεις, τέσσερις νομούς πέραν του ότι πρόσφατα ανατέθηκε σε κάποιους άλλους. Είχατε χρόνια ολόκληρα μπροστά σας, ξέρατε ότι εξαρτάται η καταβολή των επιδοτήσεων όπως προελέχθη από την ολοκλήρωση του μητρώου αυτού και κωφεύετε.
      Επίσης, ήρθατε και θριαμβολογήσατε εδώ για το θέμα των μέτρων που προβλέπονται στο πρόγραμμα Αγροτική Ανάπτυξη Ανασυγκρότησης της Υπαίθρου που αφορά συγκεκριμένα ζητήματα και μας είπατε για τα μέτρα. Λοιπόν, έχουν μηδενική απορρόφηση, κύριε Υπουργέ. Μην το λέμε περιγραφικά. Έχουν μηδενική απορρόφηση τα προγράμματα στα οποία αναφέρεστε. Και το θέμα της μεταποίησης και το θέμα των εξαγωγών και το θέμα των συλλογικών δραστηριοτήτων έχουν μηδενική απορρόφηση. Πήγατε στην έκθεση Agrotika. Δεν πήρατε είδηση γιατί ορισμένοι φορείς δεν μετέχουν; Διότι δεν προχωρεί κανένα από τα προγράμματά σας διότι ο κ. Λουράντος βγήκε και σας εξήγησε ότι τριάντα ένα από τα τριάντα έξι μέτρα του προγράμματος έχουν μηδενική απορρόφηση και πάνε για κατάργηση. Να μας πείτε κιόλας ποια θα καταργηθούν να μην προετοιμάζονται οι ενδιαφερόμενοι να καταθέτουν δικαιολογητικά για να ενταχθούν στο πρόγραμμα.
      Ασύστολα λοιπόν, κύριε Πρόεδρε, μας λέει αναλήθειες και όταν τολμούμε να τον διακόψουμε να μας πει τι ακριβώς εννοεί φωνάζει, υβρίζει και λέει ότι δεν μας αρέσει ο διάλογος!
      Τα θέτω αυτά εγώ και επιμένω. 
      ΠΡΟΕΔΡΕΥΩΝ (Παναγιώτης Σγουρίδης): Για τον κ. Αργύρη λέτε ότι βρίζει;
      ΕΥΑΓΓΕΛΟΣ ΜΠΑΣΙΑΚΟΣ: Για τον κ. Αργύρη, βεβαίως.
      ΠΡΟΕΔΡΕΥΩΝ (Παναγιώτης Σγουρίδης): Αποκλείεται, είναι ευγενέστατος.
      ΕΥΑΓΓΕΛΟΣ ΜΠΑΣΙΑΚΟΣ: Τώρα μας είπατε κάτι άλλο, ότι η δακοκτονία στοίχισε 12 δισεκατομμύρια και εξασφάλισε 500 τόσα δισεκατομμύρια. Αυτό το νούμερο τώρα πώς το βγάζετε; Ούτε η εμπορική αξία της παραγωγής δεν είναι τόσο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Για τους τετρακόσιους πενήντα χιλιάδες τόνους που λέτε και με 700 και με 800 δραχμές να τους βάλουμε δεν βγαίνει τόσο. Πώς το λέτε αυτό; Παραβλέπετε οποιαδήποτε ζημιά από το δάκο. Είναι δυνατόν να δίνετε τέτοια στοιχεία; Είπατε ότι σώσατε 550 δισεκατομμύρια. Το σύνολο της παραγωγής, με την καλύτερη τιμή να το βάλετε, δεν φθάνει σε τόση αξία. Δεν σώθηκαν, λοιπόν, αυτοί οι άνθρωποι, αντίθετα ζημιώθηκαν με το ποσό για την αποτυχημένη δακοκτονία και επιβαρύνθηκαν με επιπρόσθετα έξοδα, όπως σας είπε ο συνάδελφος κ. Μαρκογιαννάκης, για να κάνουν ιδιωτική δακοκτονία. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μπασιάκο.
      ΕΥΑΓΓΕΛΟΣ ΜΠΑΣΙΑΚΟΣ: Κύριε Πρόεδρε, πολλά μπορούμε να πούμε. Εγώ κρούω τον κώδωνα του κινδύνου. Κοροϊδεύοντας το λαό …
      ΠΡΟΕΔΡΕΥΩΝ (Παναγιώτης Σγουρίδης): Και εγώ κρούω τον κώδωνα της Αίθουσας. 
      ΕΥΑΓΓΕΛΟΣ ΜΠΑΣΙΑΚΟΣ: Κατηγορείτε τους συναδέλφους, τους Βουλευτές της Νέας Δημοκρατίας, κατηγορείτε τους αγρότες και δεν κάνετε απολύτως τίποτα. Η κρίση εντείνεται, η προοπτική των κλάδων της γεωργίας μας διακυβεύεται, έχετε μπροστά σας την νέα αναθεώρηση της Κοινής Αγροτικής Πολιτικής, τουλάχιστον ευαισθητοποιηθείτε, ξυπνήστε, πάρτε κάποια μέτρα, αλλάξτε τακτική και στρατηγική, διότι η αγροτική οικονομία πάει σε κατάρρευση. 
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα θεωρεία της Βουλής, αφού προηγουμένως ξεναγήθηκαν στην Έκθεση των Έργων Τέχνης από τη Συλλογή της Βουλής των Ελλήνων, εξήντα πέντε μαθητές και επτά συνοδοί καθηγητές του Ενιαίου Λυκείου Γαστούνης Ηλείας.
      Η Βουλή τους καλωσορίζει.
      (Χειροκροτήματα)
      Θέλω να τους ενημερώσω ότι έχουμε κοινοβουλευτικό έλεγχο και στην Αίθουσα βρίσκονται οι Βουλευτές που ερωτούν και ο αρμόδιος Υπουργός που απαντά.
      Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
      Ειλικρινά όταν άκουσα για περίπου είκοσι έξι λεπτά και τριάντα δύο δευτερόλεπτα την τοποθέτηση του κυρίου Υφυπουργού ένιωσα μία αγαλλίαση, γιατί η εικονική πραγματικότητα που ακουγόταν από το Βήμα της Βουλής διά στόματος του κ. Αργύρη, με παρέσυρε και για λίγη ώρα έλεγα ότι κακώς καταθέσαμε και αυτήν την επερώτηση. Έπρεπε να είμαστε, λοιπόν, σε άλλο σημείο και όχι σε αυτήν την Αίθουσα μετά από αυτά. Τα ερωτήματα, όμως, είναι αμείλικτα, που ακούστηκαν, θα θέσω και εγώ ακόμη μερικά από αυτά.
      Κύριε Υφυπουργέ, πώς το επιτρέπετε αυτό εσείς στην Αγροτική Τράπεζα: Εμένα συγκεκριμένα οι παραγωγοί μου φέρνουν χαρτιά στα χέρια μου, τα οποία αποδεικνύουν ότι κάνει αυτόματη παρακράτηση και για το συνεταιρισμό και για την ελαιουργική και για τα χρέη και για τα τρία μαζί;. Και αν υπάρχει απάντηση σε αυτό να μας την πείτε. Ή καλύτερα –δεν χρειαζόμαστε την απάντηση- δώστε εντολή, είστε Υπουργός, να λυθούν αυτά τα θέματα ακόμα και όταν οι παραγωγοί παρελκυστικά υπογράφουν  σε πολλές περιπτώσεις και το ξέρετε καλά και εσείς τι εννοώ.
      Σε ό,τι αφορά τώρα τη δακοκτονία. Ειλικρινά στην ανατολική Φθιώτιδα, από όπου προέρχομαι ειδικότερα, δεν θα βρω παραγωγό που να μη μου τα «σύρει», πολιτικά πάντα και άλλες φορές ίσως όχι και πολιτικά, διότι απέτυχε η δακοκτονία και τα οξέα του ελαιολάδου είναι για λάδι μηχανής, περνάνε τις πέντε μονάδες σε οξύτητα. Οι άνθρωποι έχουν πρόβλημα. Σας το είπαμε και σας λέω ευθέως ότι εγώ δεν τολμώ να πλησιάσω αυτές τις περιοχές. Πείτε μου εσείς ποιος φταίει. Είπατε η Νομαρχιακή Αυτοδιοίκηση. Όλοι οι άλλοι φταίνε πλην από εσάς.
      Σε ό,τι αφορά επίσης την επιτραπέζια ελιά, μία χρονιά που τα πράγματα δεν πήγαν καλά είχαμε δέκα χιλιάδες με δώδεκα χιλάδες τόνους από τη συνήθη παραγωγή των είκοσι χιλιάδων τόνων. Μπήκαν πάλι στη μέση η Ένωση Μεταποιητών Εξαγωγέων και όλα τα συμπαρομαρτούντα -τα μέσα που χρησιμοποιούν και οι δυνατότητες που έχουν διαφέρουν, γιατί είναι χιλιάδες οι παραγωγοί ενώ οι διάμεσοι είναι λίγοι και μπορούν να συνεννοηθούν βεβαίως με τον άλφα ή βήτα τρόπο- και ενώ η σοδειά ήταν λίγη και θα μπορούσαν να έχουν καλές τιμές, είπαν: «Μη φωνάζετε για τις τιμές, γιατί θα έχουμε πρόβλημα και στις εξαγωγές και θα χαλάσουμε το σύστημα». Ήθελαν να τα καρπωθούν οι ίδιοι. Αυτά έγιναν πέρυσι.
		Όσον αφορά το Κοινοτικό Πλαίσιο Στήριξης, όπου υποτίθεται ότι θα βοηθήσουμε την αγροτιά, εμείς τι σας είπαμε; Η υπογραφή είναι του κ. Λουράντου, του δικού σας ειδικού γραμματέα του Υπουργείου Γεωργίας. Έχει και ημερομηνία, 23 Ιανουαρίου. Αναφέρει ότι έχουμε μηδενική απορρόφηση –και μιλάμε ελληνικά- σε τριάντα ένα από τα τριάντα έξι μέτρα. Κάνουμε Αντιπολίτευση εμείς της Νέας Δημοκρατίας; Της Νέας Δημοκρατίας είναι ο ειδικός γραμματέας; Δικός σας είναι.
		Θέλω λοιπόν να πω και να καταλήξω, κύριε Πρόεδρε, να μην ωραιοποιούμε μια κατάσταση που δεν υπάρχει. Εγώ ειλικρινώς σας λέω: Κάντε την αυτοκριτική σας. Σκεφθείτε τι μπορείτε να προσφέρετε στην περιφέρεια και να βοηθήσουμε και εμείς.
        Ευχαριστώ.
		ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Μαρκογιαννάκης για τρία λεπτά, για να δευτερολογήσει.
		ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, μας έχει συνηθίσει η Κυβέρνηση αμέσως μετά από κάποιο εκλογικό αποτέλεσμα Τοπικής ή Νομαρχιακής Αυτοδιοίκησης να μας λέει «Το μήνυμα το πήραμε». Το ίδιο είπε και τελευταία με τις δημοτικές και νομαρχιακές εκλογές, όταν είδε ότι οι αγροτικές περιοχές έδωσαν πολύ άσχημα αποτελέσματα για την Κυβέρνηση. Μας είπε: «Πήραμε το μήνυμα». Δεν το πήρατε, κύριε Υπουργέ. Γιατί, αν είχατε πάρει το μήνυμα, δεν θα μας λέγατε αυτά που μας είπατε σήμερα εδώ. Ούτε λίγο ούτε πολύ μας είπατε ότι όλα πάνε καλά σχετικά με το ελαιόλαδο, ότι δεν υπάρχει κανένα πρόβλημα και ότι αδίκως η Νέα Δημοκρατία κατέθεσε την επερώτηση. 
		Εγώ, λοιπόν, θα ήθελα να σας κάνω μια πρόταση. Ελάτε να πάμε το Σαββατοκύριακο στα Χανιά, να πάμε σε ελαιοπαραγωγικές περιοχές και να πείτε τα ίδια πράγματα στους ελαιοπαραγωγούς. Εγώ σας προκαλώ. Θα σας φιλοξενήσουμε. Ξέρετε ότι στην Κρήτη έχουμε και μια πατροπαράδοτη φιλοξενία. Όχι ότι και στις άλλες περιοχές της Ελλάδος δεν ισχύει το ίδιο πράγμα. Ελάτε, λοιπόν, εκεί να το συζητήσουμε με τους αγρότες και, αν συμφωνήσουν και αυτοί, τότε εγώ βρίσκομαι εν αδίκω. 
		Όσον αφορά την τύχη και την πορεία του κόμματος και της Κυβέρνησής σας, πρόβλημά σας. Όσον αφορά, όμως, την τύχη αυτών των ανθρώπων που λέγονται ελαιοπαραγωγοί και γενικότερα αγρότες, θα ήθελα να σας πω ότι προοιωνίζεται δραματική πορεία και δεν το δικαιούνται αυτό. Δικαιούνται καλύτερη μοίρα, γιατί είναι το καλύτερο και αγνότερο παραγωγικό κομμάτι της κοινωνίας και το πλέον παραμελημένο ιδιαίτερα από τη δική σας Κυβέρνηση.
      		Μας είπε ο Κοινοβουλευτικός Εκπρόσωπος του ΠΑΣΟΚ προηγουμένως ότι η Νέα Δημοκρατία δεν αναγνωρίζει τη συνεισφορά του αγροτικού κινήματος στους αγρότες μας. Δεν ξέρω μέχρι ποιου χρονικού σημείου υπήρξε συνεισφορά. Από ένα σημείο, όμως, και πέρα, κύριε Υπουργέ, το μόνο που δεν υπάρχει είναι συνεισφορά. 	Στην εκλογική μου περιφέρεια στα Χανιά γνωρίζετε πάρα πολύ καλά ότι υπάρχει καμία δεκάδα ενώσεων αγροτικών συνεταιρισμών οι οποίες είναι όλες παράλυτες, δεν μπορούν να προσφέρουν το οτιδήποτε, ιδιαίτερα στη διακίνηση του ελαιολάδου, δεν τις εμπιστεύονται οι παραγωγοί και έτσι γίνεται ακόμη δραματικότερη η κατάστασή τους.
        Έχουμε φτάσει στο σημείο να είναι ακριβότερο το εμφιαλωμένο νερό από το ελαιόλαδο, κύριε Υπουργέ. Το έχετε συνειδητοποιήσει αυτό; Ένα μικρό μπουκαλάκι εμφιαλωμένο νερό από ένα περίπτερο αξίζει μισό ευρώ. Αν πάμε στο ξενοδοχείο, σε κάποιο εστιατόριο ή σε κάποια καφετέρια πολυτελείας, είναι πολύ ακριβότερο. Εκεί έχουμε καταντήσει.
        Τέλος, θέλω να επισημάνω το εξής. Έχετε καταλάβει τι συμβαίνει μ’ αυτό το αίσχος των ζωνών; Εκεί όπου παλαιότερα υπήρχαν τα μεγάλα πανωγραψίματα, εμφανίζονται ότι παράγουν πολύ λάδι τα ελαιόδεντρα, με αποτέλεσμα να έχουμε ζώνες με υψηλότατη παραγωγή. Και εκεί που οι παραγωγοί ήταν έντιμοι και δεν πανώγραφαν, τους θεωρούμε ότι δεν είναι σωστοί, με αποτέλεσμα να εμφανίζεται η κάθε ελιά να παράγει ελάχιστη ποσότητα.
      Θα ήθελα, λοιπόν, να συστήσω με πολλή σοβαρότητα ότι το πρόβλημα είναι πάρα πολύ μεγάλο. Δείτε τον αγροτικό κόσμο. Δείτε τον αγροτικό χώρο. Υπάρχει πάρα πολύ μεγάλο πρόβλημα. Η ύπαιθρος στενάζει, η ύπαιθρος ερημώνεται. Και το πρόβλημα δεν είναι κομματικό, είναι πρόβλημα εθνικό. Αν μπορούμε να το καταλάβουμε, καλά θα κάνουμε. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για δέκα λεπτά να δευτερολογήσετε.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα ξεκινήσω από την τελευταία παρέμβαση του αγαπητού συναδέλφου που είπε, ότι το θέμα είναι εθνικό. Εγώ συμφωνώ απόλυτα ότι το ελαιόλαδο στην Ελλάδα είναι ένα από τα σημαντικότερα προϊόντα. Είναι αυτό που είπα και πριν ότι αν δεν είχαμε δακοκτονία, θα είχαμε ζημιά 500 δισεκατομμύρια δραχμές. 
      Άρα, λοιπόν, είναι όχι κατ΄ όνομα εθνικό προϊόν, είναι εθνικό προϊόν πραγματικά. Δίνει σε ορισμένες χιλιάδες αγρότες το μοναδικό εισόδημα, αλλά παράλληλα δίνει και συμπληρωματικό εισόδημα γιατί αυτοί που καρπούνται την επιδότηση του λαδιού είναι εξακόσιες είκοσι χιλιάδες.
      Βέβαια εδώ μπερδεύετε πολλές φορές κι έχετε βάλει στο ίδιο τσουβάλι, στην ίδια γωνία αυτόν που έχει εξωγεωργικό εισόδημα, ο οποίος συμπληρωματικά παίρνει την επιδότηση λαδιού, με κάποιον, ο οποίος είναι μόνο καλλιεργητής και παίρνει το εισόδημά του, μόνο από τη γεωργία.
      Μια δεύτερη παρατήρηση που θα ήθελα να κάνω είναι εάν, αγαπητοί συνάδελφοι της Νέας Δημοκρατίας, πιστεύετε ότι η προσφορά του κ. Καραμανλή θα είναι ίδια μ’ αυτήν του κ. Αθνάρ, τότε σίγουρα θα είναι πολύ μεγάλη ζημιά για την Ελλάδα. Εάν είναι πράγματι ίδια η προσφορά, όταν και όποτε γίνει Πρωθυπουργός της χώρας ο κ. Καραμανλής, μ’ αυτήν του Αθνάρ, τότε σίγουρα θα είναι πολύ μεγάλη ζημιά για τη χώρα. Γιατί σας εξήγησα ότι ο κ. Αθνάρ με την παρέμβασή του πέτυχε να πάρει 4% αύξηση της παραγωγής του και η Ελλάδα πέτυχε να πάρει 11,5% αύξηση της παραγωγής.
      Βέβαια έχετε συνηθίσει να παίζετε μ’ αυτά τα νούμερα εσείς γιατί πιστεύετε ότι ο κόσμος ξεχνάει εύκολα και νομίζετε ότι λέγοντας κάποια πράγματα αυτά δεν είναι καταγεγραμμένα. Δεν χρειάζεται, λοιπόν, παρά να ανατρέξετε στα στοιχεία του Διεθνούς Συμβουλίου Ελαιολάδου για να δείτε ακριβώς αυτά που είπα και πριν.
      Μια τρίτη παρατήρηση: Γίνεται μεγάλη συζήτηση -και φαίνεται η σύγχυση στην οποία βρίσκεστε- για το θέμα ότι θέλετε ένα κράτος να παράγει το προϊόν, να μεταποιεί το προϊόν, να πουλάει το προϊόν. Εάν επανιδρύσετε ένα τέτοιο κράτος, τότε να ξέρουμε πολύ καλά τι ακριβώς μας περιμένει. Εάν δηλαδή αυτή είναι η επανίδρυση που επαγγέλλεσθε ότι θα κάνετε σαν Νέα Δημοκρατία όταν έρθετε στην Κυβέρνηση, δηλαδή να παράγει το κράτος, να μεταποιεί το κράτος και να πουλάει το κράτος, τότε μιλάμε για διαφορετικά πράγματα.
      Εάν όμως, θέλουμε την αγορά, τότε πρέπει να λάβουμε υπόψιν ότι η αγορά έχει κανόνες και στην αγορά σταματάει εκείνος που έχει ανταγωνιστικό προϊόν. Και σήμερα το ανταγωνιστικό προϊόν εκείνος που μπορεί να το προσδιορίσει και να του δώσει την τελική κατάταξη είναι ο καταναλωτής. Εμείς, λοιπόν, γι’ αυτό προσπαθούμε και κάνουμε ενέργειες για να δημιουργηθούν οι προϋποθέσεις, για την παραγωγή ανταγωνιστικών προϊόντων που θα ανταποκρίνονται στη ζήτηση της αγοράς και στις απαιτήσεις.
      Και ξεκινάω από τους συνεταιρισμούς, για κάποιους που τους θυμήθηκαν. Λέτε ότι εμείς έχουμε τους παλιούς συνεταιρισμούς κι εμείς μιλάμε για ομάδες παραγωγών. Εσείς δεν ξέρετε τι είναι οι ομάδες παραγωγών γιατί οι νόμοι που είχατε όταν κυβερνούσατε μιλούσαν για πιστωτικούς συνεταιρισμούς. Δεν μιλούσατε για παραγωγικούς συνεταιρισμούς. Γιατί μια ομάδα παραγωγών είναι καθαρά ένας παραγωγικός συνεταιρισμός. Και το μόνο που κάνει παραπάνω η ομάδα παραγωγών είναι να ταυτοποιεί κατά απόλυτο τρόπο τον παραγωγό με την παραγωγή.
      Ανατρέξτε, λοιπόν, στην πολιτική σας, εκτός βέβαια εάν έχετε αλλάξει. Εάν αλλάξατε νοοτροπία και τακτική και άποψη, καλώς την αλλάξατε. Άρα, λοιπόν, ελάτε να μιλήσουμε για τις ομάδες παραγωγών, οι οποίες στη μετεξέλιξή τους δημιουργούν αυτό που λέμε τις ενώσεις ομάδων παραγωγών. Και από την άλλη μεριά υπάρχουν οι ιδιωτικές επιχειρήσεις, οι σύνδεσμοι των ιδιωτικών επιχειρήσεων και καταλήγουμε στην κορυφή της πυραμίδας σ’ ένα διεπαγγελματικό όργανο.
      Βέβαια, από τη μια μεριά το χαιρετήσατε, αλλά είπατε ότι αργήσαμε. Ποιος άργησε; Έφτιαξε η Κυβέρνηση θεσμικό πλαίσιο και μέσα σε ενάμιση χρόνο έγινε η διεπαγγελματική καπνού, έγινε η διεπαγγελματική ροδακίνου, η διεπαγγελματική οίνου και αμπέλου και η διεπαγγελματική του ελαιολάδου. Αυτά, λοιπόν, έγιναν μέσα σε ενάμιση χρόνο από όταν ξεκίνησε το θεσμικό πλαίσιο. 
      Επίσης, επειδή μιλάτε για την ανανέωση και τον εκσυγχρονισμό των συνεταιρισμών, των ομάδων παραγωγών, θα σας πω ότι η Κυβέρνηση έκανε ένα θεσμικό πλαίσιο για να διαμορφώσει όρους και προϋποθέσεις, ώστε να μπορεί ο παραγωγός να διαλέγει με ποιον θα συνεταιριστεί, με ποιον θα κάνει κοινή προσπάθεια για να αναβαθμίσει την υποδομή του και το προϊόν του. 
      Γι’ αυτό το λόγο, κύριοι συνάδελφοι, στην εμμονή σας ότι παρακρατούν οι συνεταιρισμοί, θα πρέπει να σας πω ότι η δικλείδα ασφαλείας είναι αυτή που εφάρμοσε η Κυβέρνηση, δηλαδή ότι οι επιδοτήσεις κατατίθενται στον τραπεζικό προσωπικό λογαριασμό του παραγωγού. Καμία παρακράτηση δεν μπορεί να γίνει –το λέω σε όλους τους τόνους- εκτός εάν δώσει ο ίδιος ο παραγωγός την εξουσιοδότηση για να γίνει κάτι τέτοιο. 
      Άρα μην εγκαλείτε τους παραγωγούς για τη διαδικασία για το ποια ακριβώς εντολή δίνει. Και εσείς δίνετε, κύριοι συνάδελφοι, εντολή και εγώ δίνω και όλοι δίνουν σε οποιαδήποτε τράπεζα να κάνει εργασία για λογαριασμό μας. Δεν δίνουμε εντολή στην τράπεζα όταν της λέμε να πληρώσει το ρεύμα, το τηλέφωνο, οποιαδήποτε άλλη εργασία από τον τραπεζικό μας λογαριασμό; Όταν, λοιπόν, ο παραγωγός δίνει εντολή, τότε γίνεται κάποια παρακράτηση. Δεν θέλει ο παραγωγός να δώσει εντολή; Δεν θα γίνεται παρακράτηση. 
      ΕΥΑΓΓΕΛΟΣ ΜΠΑΣΙΑΚΟΣ: Αφού τον εκβιάζει. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Βέβαια, για όλα για εσάς κάποιος έχει την ευθύνη. Εσείς έχετε ένα στόχο: Να γίνετε κυβέρνηση. Οτιδήποτε και αν γίνεται δεν υπάρχει ενδιάμεσο. Υπάρχει από τη μία πλευρά το μαύρο, το οποίο εσείς βλέπετε μονότονα και οτιδήποτε γίνεται μαύρο το κάνει η Κυβέρνηση.
      Είναι δυνατόν να με ρωτάτε, κύριε Σαλαγκούδη, σημαίνον στέλεχος της  Νέας Δημοκρατίας, τι είναι η Νομαρχιακή Αυτοδιοίκηση και ποιος έχει την ευθύνη; Η Νομαρχιακή Αυτοδιοίκηση έχει συμβληθεί με το Υπουργείο Γεωργίας για το πρόγραμμα της δακοκτονίας. Υπάρχει μια σύμβαση, η οποία λέει ότι η Κυβέρνηση δίνει τα χρήματα από το πρόγραμμα της δακοκτονίας, η κυβέρνηση εξασφαλίζει τα υλικά για τη δακοκτονία, η Νομαρχιακή Αυτοδιοίκηση προσλαμβάνει το προσωπικό μόνη της, βρίσκει τα συνεργεία και επιβλέπει εάν γίνεται η δακοκτονία. Αυτό είναι κατηγορία ενάντια στη Νομαρχιακή Αυτοδιοίκηση; Είναι ο ρόλος της Νομαρχιακής Αυτοδιοίκησης στο συγκεκριμένο πρόγραμμα.
      Τι λέμε για τον παραγωγό; Να μην κάνει τίποτε παραπάνω. Να πάει στο κτήμα την ώρα που ψεκάζουν τα συνεργεία και να ελέγξει εάν ψεκάζουν. Είναι κακό αυτό; Αντί να μιλήσουμε για το πώς θα γίνει καλύτερη η οργάνωση αυτού του συστήματος, εγκαλείτε την Κυβέρνηση και μιλά ο κ. Σαλμάς για 1-0 υπέρ του δάκου με τόση ελαφρότητα; Να διαβάσει ένα γράμμα δικού σας νομάρχη, γιατί κάθε φορά εδώ δεν διαβάζω των νομαρχών του ΠΑΣΟΚ τα χαρτιά, διαβάζω των δικών σας. 
      Λέει, λοιπόν, το γράμμα ότι ελάχιστο ποσοστό καρπόπτωσης οφείλεται στο δάκο. Αυτό το λέει ο κ. Δράκος. 
      ΕΥΑΓΓΕΛΟΣ ΜΠΑΣΙΑΚΟΣ: Είναι και αυτό. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θέλετε να ακούσετε ανακοινώσεις άλλης Νομαρχιακής Αυτοδιοίκησης; Λέει ο διευθυντής Διεύθυνσης Γεωργίας –να δούμε, λοιπόν, γιατί πρέπει συνέχεια να κάνουμε αφορισμούς. «Κλείνοντας  πρέπει να επισημάνουμε ότι οι μεγάλες οξύτητες του λαδιού, του προερχόμενου από καρπό που ήταν στο έδαφος ή στα δίχτυα μόνιμης επίστρωσης είναι φυσικό επακόλουθο των ιδιαίτερα υψηλών θερμοκρασιών και της υγρασίας, αλλά και της παραμονής του μέσα στα σακιά. Όμως, η ποιότητα των λαδιών  που προέρχεται» -γιατί συνέχεια αφορίζετε, κύριοι συνάδελφοι- «από τον ηρτημένο μόνο ελαιόκαρπο, είναι άριστης ποιότητας και η οξύτητα είναι μικρότερη του άσου, δηλαδή 4/10,  5/10».
      Τι λέει με αυτό τον τρόπο; Ότι αν πάρεις τον καρπό από το δέντρο, είναι άριστης ποιότητας, εάν, όμως, τον αφήσεις κάτω στα δίχτυα, τα οποία είναι μόνιμης επίστρωσης και τον βάλεις μέσα στα σακιά, είναι σίγουρο ότι οι αυξομειώσεις της θερμοκρασίας θα δώσουν τη δυνατότητα…
      ΕΥΑΓΓΕΛΟΣ ΜΠΑΣΙΑΚΟΣ:Πείτε τα στον κόσμο αυτά. 
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Αυτά τα στοιχεία προέρχονται από Νομαρχιακή Αυτοδιοίκηση που έχει προσβληθεί περισσότερο από όλες.
      Εσείς, όμως, κύριοι συνάδελφοι, μιλάτε μέχρι 60% και 80%, μείωση της παραγωγής.
     Εγώ να πάρω τη μέση τιμή. Πόσο θα έπρεπε είναι το ελαιόλαδο στην Ελλάδα φέτος με τα δικά σας στοιχεία; Έπρεπε να είναι οκτακόσιες χιλιάδες τόνους; Για να ξέρουμε, κύριε Μπασιάκο, πόσο έπρεπε να είναι το λάδι στην Ελλάδα. 
     Κλείνοντας θα ήθελα να πω και κάτι άλλο. Άκουσα εδώ για νοθεία για πανωγράψιμο, τα πάντα. Σας είπα και πριν ότι έγιναν έλεγχοι και δεν βρέθηκε πουθενά νοθεία του ελληνικού ελαιολάδου. 
     Εσείς τα μπερδεύετε, κύριε Μπασιάκο, και πιστεύετε ότι το πεντάλιτρο που πουλιέται στα σούπερ μάρκετ είναι αυτό που θα καθορίσει μόνο του ότι δεν γίνεται νοθεία. Θέλετε να βοηθήσετε τις μεγάλες, τις μεταποιητικές επιχειρήσεις; Θέλετε να τις βοηθήσετε, κύριε Μπασιάκο; Βοηθήστε τες. Αλλά το περιεχόμενο του πεντάλιτρου, έχει σημασία τι θα έχει μέσα. Εάν θα είναι  πράγματι ελαιόλαδο και δεν θα έχει πρόσμιξη. Γιατί  πολλές φορές και στα πεντάλιτρα έχουμε πρόσμιξη. 
     Επίσης, πρέπει να πω ότι έχουμε μια παράδοση στο ελληνικό ελαιόλαδο. Έχουμε εξακόσιους είκοσι παραγωγούς ελαιολάδου. Εάν τον αριθμό αυτό τον πολλαπλασιάσουμε επί δύο είναι πάνω από ένα εκατομμύριο διακόσιοι χιλιάδες οι καταναλωτές που είναι οι ίδιοι οι παραγωγοί. Αυτοί, λοιπόν, πρέπει να βάλουν το ελαιόλαδο σε πεντάλιτρο για να το καταναλώσουν; 
     Εδώ μιλάμε για κάποια πράγματα χωρίς πολλές φορές να σκεφτόμαστε ότι για κάποιον παραγωγό η μόνη του περιουσία και η ασφάλειά του πολλές φορές είναι να έχει στην αποθήκη του ελαιόλαδο, γιατί θεωρεί ότι είναι γι’ αυτόν μια περιουσία. Αυτό πρέπει να το καταλάβουμε πολύ καλά πριν κάνουμε συζητήσεις περί νοθείας και πριν πούμε ότι το ένα τρίτο του ελαιολάδου που διακινείται είναι νοθευμένο. 
     Θέλετε να κατασυκοφαντίσετε το ελληνικό ελαιόλαδο; Θέλετε να καταρρεύσει ο τομέας; Κάντε το.
     ΕΥΑΓΓΕΛΟΣ ΜΠΑΣΙΑΚΟΣ: Εμείς φταίμε πάλι. 
     ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν είναι στόχος σας η καλυτέρευση της ποιότητας του ελαιολάδου, άρα και του εισοδήματος των παραγωγών. Ο στόχος σας είναι ένας, πώς θα πάτε στα κυβερνητικά έδρανα. Αυτή είναι η αγωνία σας. Αλλά με το μυαλό που έχετε, εκεί θα είσθε μονίμως και άλλοι θα είναι στα κυβερνητικά έδρανα.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο για έξι λεπτά για να δευτερολογήσει.
     ΓΕΩΡΓΙΟΣ ΣΑΛΑΓΚΟΥΔΗΣ: : Κύριε Πρόεδρε, ο Υφυπουργός δεν είχε τη διάθεση να απολογηθεί γιατί τις κυβερνήσεις του ΠΑΣΟΚ, επί είκοσι χρόνια. Ο ίδιος ως Υφυπουργός για πολλά χρόνια και οι προκάτοχοί του.
     Το λάδι, όπως το βρήκαν και στην παραγωγή και στην εμπορία έτσι παραμένει μέχρι στιγμής. Και φυσικά με το να μας πει για τα τόσα πολλά προγράμματα για τα οποία δεν ξεκίνησε η απορρόφησή τους, έδειξε ότι τώρα άρχισαν να αντιλαμβάνονται, τουλάχιστον λεκτικά.
     Πολλά πράγματα αντιλαμβάνονται καθυστερημένα όπως και τις φιλελεύθερες αντιλήψεις που μας εξέφρασε και τώρα αφού προσήλθαν στις δικες μας σταθερές ιδεολογικές αρχές, οι τροποποιημένοι σοσιαλιστές θα έλεγε κανείς, τώρα πλέον λεκτικά πιστεύουν στην ελεύθερη αγορά και στη λειτουργία της και μας κατηγορούν εμάς ότι έχουμε μεταπέσει στον κρατισμό.
     Εμείς, κύριε Υφυπουργέ, είμαστε σταθερά προσηλωμένοι στις ίδιες αρχές και ιδέες όπως ξεκίνησε η Νέα Δημοκρατία και όπως διαχρονικά ήταν τοποθετημένη η παράταξη, σ’ αυτές τις ιδέες που σήμερα  πλέον   επικράτησαν παγκόσμια και τις οποίες προσπαθείτε λεκτικά να μιμηθείτε, αλλά πολύ αποτυχημένα να εφαρμόσετε.
     Είπατε, λοιπόν, ότι με τη δακοκτονία σώσατε  τους παραγωγούς από 500 δισεκατομμύρια ζημιά. Δεν νομίζω ότι θα καταστρεφόταν ολόκληρη η παραγωγή. ‘Ολη η παραγωγή του ελαιολάδου είναι 500 δισεκατομμύρια μαζί με την επιδότηση. Εν πάση περιπτώσει, όμως, για τη δακοκτονία που είπατε σας άφησα ένα απόσπασμα από μια εφημερίδα της Κρήτης για το τι συμβαίνει. Στις 4 Φεβρουαρίου ήταν το δημοσίευμα. Θα ξέρετε τη διαδήλωση που έγινε στη Λέσβο.  Αυτές οι δύο περιοχές πραγματικά έχουν πληγεί και έχει υποβαθμιστεί η ποιότητα του λαδιού εξαιτίας του ότι πλημμελώς έγινε η δακοκτονία.
      Μας παραπέμπετε στην Νομαρχιακή Αυτοδιοίκηση. Ναι, αλλά μην υπογράφετε με τη Νομαρχιακή Αυτοδιοίκηση σύμβαση. Η Νομαρχιακή Αυτοδιοίκηση πήρε την πρωτοβουλία; Εσείς πήρατε την πρωτοβουλία να την αναθέσετε εκεί. Την αναθέσατε. Παρακολουθήστε εάν γίνεται σωστά. 
    Οι παραγωγοί έχουν παράπονα απ’ όλο αυτό. Βεβαίως εσείς τους δώσατε την ευθύνη. Αλλά εμείς ακούμε τα παράπονα αυτήν τη στιγμή, ανεξάρτητα με το αν είναι δικός μας ή δικός σας ο νομάρχης. Γιατί μας διαβάσατε αυτούς τους νομάρχες; Εμείς, στην επερώτησή μας δεν σας λέμε ότι παντού συμβαίνει αυτό. Σας μιλάμε για τη μείωση της παραγωγής σε ορισμένες περιοχές. Και σας λέμε επίσης, ότι σε ορισμένες περιοχές, εξαιτίας της πλημμελούς λειτουργίας της δακοκτονίας, έχουμε υποβάθμιση της ποιότητας. 
    Φυσικά, η υποβάθμιση της ποιότητας δεν είναι μόνο από το δάκο, είναι, όπως αποφαίνονται οι επιστήμονες  και από άλλα μικρόβια. Και στους επιστήμονες δεν δίνετε κίνητρα και τις εντολές εκείνες, ώστε να ερευνήσουν για τα δύο άλλα μικρόβια που δημιουργούνται κυρίως στην ελιά, όταν παραμένει για μεγάλο χρονικό διάστημα στα δίχτυα ή ακόμα και σε σακιά, πριν από το ελαιοτριβείο. Και αφού ερευνήσουν, πρέπει στη συνέχεια να ενημερώσετε τους παραγωγούς διότι πρόκειται για ένα εθνικό προϊόν.
    Οι διευθύνσεις γεωργίας κάποτε υπήρχαν και έγινε η αποκέντρωσή τους περιφερειακά σε κάθε νομό για να συμβουλεύουν τους αγρότες. Κάποτε οι γεωπόνοι δεν ήταν στα γραφεία και δεν ασχολούνταν μόνο με το να συμπληρώνουν τη γραφειοκρατία. Ήταν στο χωράφι δίπλα στον παραγωγό. Και έχω ακούσει από πολλούς γεωπόνους που έβγαιναν τα βράδια στα χωριά και συζητώντας στα καφενεία με τους παραγωγούς, τους ενημέρωναν. Σήμερα, δεν υπάρχει κανένας γεωπόνος στο χωράφι. Όλοι μαζεύτηκαν στα γραφεία και το μόνο που κάνουν είναι να μουντζουρώνουν συνεχώς χαρτιά. Όπως και σεις είπατε, έχει διαλυθεί ουσιαστικά το Υπουργείο Γεωργίας και φυσικά οι αποκεντρωμένες, υποτίθεται, υπηρεσίες δεν ξέρουν πού ανήκουν. Οι ίδιοι οι υπάλληλοι των διευθύνσεων γεωργίας αναρωτιούνται εάν ανήκουν στο Υπουργείο Γεωργίας ή στη Νομαρχιακή Αυτοδιοίκηση.
    Αναφερθήκατε σ’ αυτό που σας είπαμε και σ’ αυτό που επαναλαμβάνει ο Πρόεδρός μας.  Όλη η Νέα Δημοκρατία πιστεύει ότι η ανάπτυξη της χώρας μας μπορεί να στηριχθεί σε τρία σημαντικά πλεονεκτήματα που διαθέτει η χώρα μας. Το τρίπτυχο γεωργία, τουρισμός, πολιτισμός, είναι το πλεονέκτημα που έχει η χώρα μας και προς αυτό εάν στρέψουμε την προσπάθειά μας μπορούμε να επιτύχουμε υψηλούς ρυθμούς ανάπτυξης.
    Τη γεωργία εσείς την έχετε παραμελήσει. Ο Πρωθυπουργός είπε ότι δεν έχει μέλλον. Εσείς φαίνεται να το πιστεύετε γι’ αυτό δεν προσπαθείτε προς την κατεύθυνση του να εκσυγχρονίσετε τη γεωργική εκμετάλλευση, να αξιοποιήσετε  πολύ σημαντικά προϊόντα, όπως είναι το λάδι που έχει τεράστια όχι μόνο οικονομική αλλά και κοινωνική και διατροφική και πολιτιστική και διπλωματική αξία. Δεν νομίζω ότι χρειάζεται να τα αναλύσω περισσότερο αυτά. Αντιλαμβάνεστε όλες αυτές τις δυνατότητες που έχει το ελαιόλαδο. Θα άξιζε καλύτερης τύχης και καλύτερης συμπεριφοράς από μέρους της Κυβέρνησης.
    Θα μπορούσατε κάλλιστα αυτήν τη στιγμή το λάδι μας να έχει κατακτήσει όλες τις αγορές με την κατοχύρωση του έξτρα παρθένου ελαιολάδου, που το 85% όπως και σεις είπατε παράγει η χώρα μας. Αυτό εφόσον το επεξεργαστούμε σωστά,  το τυποποιήσουμε και τελικά το προβάλλουμε μ’ ένα σημαντικό μηχανισμό, θα μπορέσουμε να κατακτήσουμε τις αγορές. Αυτό, όμως, για σας είναι ένα δύσκολο, αν όχι αδύνατο εγχείρημα.
    Έχετε πολύ χαμηλές προσδοκίες για τη γεωργία. Πιστεύετε ότι δεν έχει προοπτικές. Πιστεύετε ότι πρέπει να φθίνει. Λυπούμαστε γι’ αυτό, αλλά πιστεύουμε ότι πολύ γρήγορα μια άλλη κυβέρνηση , η δική μας κυβέρνηση, που πιστεύει στο πλεονέκτημα της γεωργίας μας θα μπορέσει να δώσει στην ύπαιθρο ζωή που σήμερα αργοπεθαίνει με την πολιτική σας.
        ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, έχετε το λόγο για τρία λεπτά να κλείσετε.
        ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε και κύριοι συνάδελφοι, εκείνο που πρέπει να πούμε με σιγουριά είναι ότι η ελληνική γεωργία έχει μέλλον. Και μάλιστα τώρα σε αυτές τις μεγάλες αλλαγές, έχει εξασφαλιστεί η συνέχιση της ελληνικής αγροτικής παραγωγής. Έχουν εξασφαλιστεί πόροι μέχρι το 2013 και διαμορφώνεται ένα νέο περιβάλλον. Και καλούμεθα αυτό το περιβάλλον να το κάνουμε καλύτερο για τον Έλληνα παραγωγό. Η Κυβέρνηση προς αυτήν την κατεύθυνση κινείται και καλεί όλους να συμβάλουν σε αυτήν την πορεία. 
      Εμείς δεν αφορίζουμε και δεν λέμε ότι φταίει η Νομαρχιακή Αυτοδιοίκηση και οι Διευθύνσεις Γεωργίας. Όμως, είναι μία καινούρια πραγματικότητα. Οι Νομαρχιακές Αυτοδιοικήσεις έχουν τις Διευθύνσεις Γεωργικής Ανάπτυξης και είναι στη δικαιοδοσία τους να κατανέμουν τα στελέχη και τους γεωτεχνικούς με βάση τις προτεραιότητες, που υπάρχουν στη χώρα, των κοινοτικών προγραμμάτων και ό,τι άλλο πιστεύουν αυτοί στο νομό τους. 
      Το Υπουργείο Γεωργίας έχει την ευθύνη να δίνει τις κατευθυντήριες γραμμές. Είναι σαφές ότι δεν διαφέρει η άποψη πως σήμερα αν δεν παράγεις ανταγωνιστικά δεν θα έχεις μέλλον σε κανένα προϊόν. Σημασία έχει αν διαμορφώνεις τις προϋποθέσεις για να γίνει κάτι τέτοιο. Η Κυβέρνηση έχει το ρόλο και την ευθύνη να τις διαμορφώνει, είτε σε θεσμικό επίπεδο είτε σε οικονομικό είτε με βάση τη δυνατότητα που έχει σε συνεργασία με άλλες χώρες, στη διαμόρφωση μίας πολιτικής κοινής που έχουμε στην Ευρωπαϊκή ‘Ένωση. Νομίζω ότι είναι πολύ σημαντικό. Σήμερα ο Υπουργός Γεωργίας ήταν με τις κορυφαίες οργανώσεις της ΣΥΔΑΣΕ και της ΓΕΣΑΣΕ και τη Δευτέρα με την ΠΑΣΕΓΕΣ, για να συζητήσουμε από κοινού και να διαμορφώσουμε και στη συνέχεια με τα κόμματα μέσα στα πλαίσια και του ΕΘΙΑΠ, να δούμε τι ακριβώς συμβαίνει όχι πλέον με την ενδιάμεση αναθεώρηση, αλλά με την συνολική αναθεώρηση της Κοινής Αγροτικής Πολιτικής, που καλείται να προσαρμοσθεί στις πιέσεις που δέχεται από τον ΠΟΕ. 
      Άρα έχουμε μπροστά μας μια χρονιά πολύ μεγάλων αλλαγών και δεν αρμόζουν στη χώρα μας οι κοκορομαχίες που εμφανίζονται και οι απόψεις επιδερμικής μορφής. Όταν στην τοποθέτησή μου είπα ότι στηρίζεστε σε στοιχεία που δεν ανταποκρίνονται στην πραγματικότητα, εννοούσα πώς αν πράγματι αυτά που έχετε σας οδηγούν να τεκμηριώνετε αυτήν την άποψη, τότε έχετε δίκιο γιατί έχετε λαθεμένα στοιχεία. Εκτιμώ, όμως, ότι έχετε τα σωστά στοιχεία, αλλά τα διαστρεβλώνετε γιατί έχετε άλλους στόχους. Θέλετε ό,τι και αν γίνεται, να το μηδενίζετε. Δεν υπάρχει για σας άλλη μέτρηση παρά μόνο το απόλυτο μηδέν. Και αυτό σας εκθέτει. Πέστε ότι ο βηματισμός σας είναι αργός αλλά μην λέτε ότι δεν έχετε βηματισμό. Πέστε ότι θα μπορούσαμε να έχουμε καλύτερη αντιμετώπιση στο ελληνικό ελαιόλαδο. Σαφώς θα έπρεπε. Παρ’ ότι είναι εθνικό προϊόν, πολλές φορές δεν του συμπεριφερόμαστε σαν τέτοιο. Όχι όμως η Κυβέρνηση, αλλά το σύνολο των εμπλεκομένων, γιατί ο καθένας έχει μία μοναχική πολιτική. Η διεπαγγελματική οργάνωση είναι ένα εργαλείο για να διαμορφώσει κοινή θέση και άποψη στον τομέα, να μπορέσει να συνενώσει όλες τις δυνάμεις. Γι’ αυτό επιμένουμε και λέμε ότι σήμερα οι διεπαγγελματικές οργανώσεις για μας είναι τα όργανα που συνομιλούμε και η δική τους άποψη και θέση γίνεται αυτόματα για μας μία εθνική πολιτική που υπερασπιζόμαστε. Ευχαριστώ.
      ΓΕΩΡΓΙΟΣ ΣΑΛΑΓΚΟΥΔΗΣ: Μία παρέμβαση παρακαλώ.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ: Ο κύριος Υπουργός είπε ότι τα στοιχεία που έχουμε είναι λανθασμένα. Δεν ξέρω ποια εννοούσε. Του εξηγήσαμε πολλές φορές αλλά δεν θέλει να το καταλάβει, ότι τα στοιχεία μας –δεν έχει σχέση με ποιο τρόπο τα παίρνουμε- είναι τα ίδια στοιχεία του Υπουργείου Γεωργίας. Και αφού τα διασταυρώσουμε με αντίστοιχα στοιχεία, μόνο τότε τα φέρνουμε στη Βουλή, γιατί εμείς είμαστε υπεύθυνο κόμμα.
      Για τον τρόπο που περιγράφει ότι κάνουμε εμείς Αντιπολίτευση, το άσπρο-μαύρο, ήταν η Αντιπολίτευση που έκανε εδώ και πολλά χρόνια, ιδιαίτερα τη δεκαετία του 1970 αλλά και την τριετία 1990-1993 αυτό το κόμμα που σήμερα κυβερνά.
      Αυτό μηδένιζε τα πάντα και φυσικά τη δεκαετία του 1970 είχε δίκιο γιατί έλεγε ότι κάνει δομική αντιπολίτευση. Ήθελε να φέρει το σοσιαλιστικό μετασχηματισμό σ’ αυτόν τον τόπο, μέχρι που μετά από είκοσι χρόνια λέει ότι θέλει την ελεύθερη αγορά να οργανώσει με τον καλύτερο τρόπο, δηλαδή, ήρθε στις δικές μας θέσεις. Εμείς χαιρόμαστε που επιτέλους κατάλαβε ποιος είναι ο σωστός δρόμος, αφού το έχει καταλάβει όλη η παγκόσμια κοινωνία.
      Επίσης θέλω να πω ότι εμείς δεν αναφερθήκαμε σε κανένα λαθεμένο στοιχείο. Αν εννοείτε για το 60% μείωση της παραγωγής, ναι, σε ορισμένες περιοχές, σε ορισμένους νομούς φτάνει μέχρι εκεί που είπαμε προηγουμένως. 
      Θα μπορούσατε να δώσετε εντολές να γίνεται καλύτερη η αντιμετώπιση της δακοκτονίας, γιατί αυτό το προϊόν, μαζί με τα άλλα συμπαρομαρτούντα, όχι μόνο με το δάκο, αλλά και τα υπόλοιπα προβλήματα που δημιουργούνται και υποβαθμίζουν την ποιότητα, πρέπει να το προστατεύσουμε. Η δύναμή μας είναι το έξτρα παρθένο ελαιόλαδο. Με την κατοχύρωσή του και την αντίστοιχη τυποποίησή του μπορούμε να προχωρήσουμε, με κατάλληλο σύστημα προβολής, στο να κατακτήσουμε τις αγορές με το ελληνικό ελαιόλαδο.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, είπα ότι η επερώτηση της Νέας Δημοκρατίας έχει ελλιπή, ανακριβή και λανθασμένα στοιχεία. Επιμένω σ’ αυτό, φάνηκε και από την τοποθέτησή μου, είναι γραμμένο στα Πρακτικά άλλωστε, κι έφερα το παράδειγμα το οποίο και επαναλαμβάνω. Η Νέα Δημοκρατία όταν έλεγε ότι παίρνουν 15 ευρώ αποζημίωση οι αγρότες, δεν ήξερε ότι αυτόματα κάποιοι παίρνουν 64.000 ευρώ, 69.000 και 70.000 ευρώ; Σας είπα για τις 70.000 ότι τις έχει πάρει πολιτευτής σας. Αν ήταν πολιτευτής του ΠΑΣΟΚ θα ήθελα να ήξερα τι θα λέγατε. Γιατί δεν λέτε, λοιπόν, ότι οι αποζημιώσεις είναι αποτέλεσμα της καταγραφής από τους γεωτεχνικούς. Εκτός αν λέτε ότι και οι επιστήμονες που καταγράφουν τις ζημιές είναι και αυτοί που κλέβουν που νοθεύουν. Δεν έχετε αφήσει κανέναν που να μην νοθεύει, να μην πανωγράφει ή να μην είναι απατεώνας. Έτσι αδικείται όποια προσπάθεια κι αν γίνεται. Αυτό σας είπα κι εγώ πριν.
      ΠΡΟΕΔΡΕΥΩΝ (Παναγιώτης Σγουρίδης):  Κηρύσσεται περαιωμένη η συζήτηση επί της υπ’ αριθμόν 33/19-12-2002 επερώτησης Βουλευτών της Νέας Δημοκρατίας, προς τον Υπουργό Γεωργίας, σχετικώς με την ανεπάρκεια πολιτικής και μέτρων και για την οικονομική ανακούφιση των ελαιοπαραγωγών.
      Κύριοι συνάδελφοι, έχουν διανεμηθεί τα Πρακτικά της 31 Ιανουαρίου 2003 και ερωτάται το Σώμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης):  Συνεπώς τα Πρακτικά της 31 Ιανουαρίου 2003 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 14.20΄, λύεται η συνεδρίαση για την προσεχή Δευτέρα 17 Φεβρουαρίου 2003 και ώρα 18.00΄, με αντικείμενο εργασιών του Σώματος: Κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 41/6-2-2003 επερώτησης, Βουλευτών του Κομμουνιστικού Κόμματος Ελλάδας προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων Έργων, σχετικώς με την πολιτική της Κυβέρνησης στον τομέα της αντισεισμικής προστασίας της χώρας, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
00004/1Σ/φοςΜΠΑΚΑΛΗΔ/φοςΚΟΥΛΑΜΠΑ14/02/2003 AA0214MB

