Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΖ'

Δευτέρα 19 Απριλίου 1999

 

 

Αθήνα, σήμερα στις 19 Απριλίου 1999, ημέρα Δευτέρα και ώρα 18.29' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Χρόνια πολλά, Χριστός Ανέστη! 

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 2.4.99 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΣΤ' συνεδριάσεώς του, της Παρασκευής 2 Απριλίου 1999 σε ό,τι αφορά την ψήφιση στο σύνολο του σχεδίου νόμου: "Υπηρεσία Εσωτερικών Υποθέσεων της Ελληνικής Αστυνομίας και άλλες διατάξεις"). 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθηνών, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία τα Β' ΚΑΠΗ Χαλκίδας ζητεί τον προγραμματισμό των κατασκηνώσεων σε διαφορετική τοποθεσία για το τρέχον έτος. 

2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία το Σωματείο Εργαζομένων ΕΛ-ΤΑ Νομού Κέρκυρας ζητεί την ικανοποίηση των οικονομικών αιτημάτων των μελών του. 

3) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Νομαρχιακός Σύμβουλος Χανίων ζητεί την αναγκαστική απαλλοτρίωση ακινήτου στην Αρχαία Απτέρα Χανίων για αρχαιολογικούς σκοπούς. 

4) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύλλογος Υπαλληλικού Προσωπικού Μεταφοράς Αυτοκινήτων και Συναφών Επαγγελμάτων Νομού Ηλείας ζητεί να ξεκινήσει η επιχείρηση αδρανών υλικών στην περιοχή Μιράκας του Νομού Ηλείας. 

5) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Εργατοϋπαλληλικό Κέντρο Αλμυρού ζητεί την πρόσληψη οφθαλμιάτρου στο ΙΚΑ Αλμυρού. 

6) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία το Εργατοϋπαλληλικό Κέντρο Αλμυρού ζητεί την επαναπρόσληψη των απολυθέντων στο έργο των αρχαιολογικών ανασκαφών κατά μήκος της εθνικής οδού στο Τμήμα 'Αγιοι Θεόδωροι - Αερινό. 

7) Οι Βουλευτές κύριοι ΑΘΑΝΑΣΙΟΣ ΝΑΚΟΣ, ΙΩΑΝΝΗΣ ΑΡΑΠΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Φερών Μαγνησίας ζητεί την ένταξη της μελέτης για την Υπέρεια Κρήνη του Βελεστίνου σε χρηματοδοτικό πρόγραμμα της Ευρωπαϊκής 'Ενωσης. 

8) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Γλυκών Νερών Νομαρχίας Ανατολικής Αττικής ζητεί συμπαράσταση της Τοπικής Αυτοδιοίκησης στην πρωτοβουλία του να βοηθήσει τους Σέρβους. 

9) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Μιχαήλ Σωπιλιάδης, μέλος της Εθνικής Αντίστασης Ανατολικής Μακεδονίας και Θράκης κατακρίνει την πολιτική του Κλίντον, καταδικάζει τις πολεμικές επιχειρήσεις στο Κόσοβο και επισημαίνει το χρέος του ελληνικού λαού να φυλάξει την Ελλάδα. 

10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Εργατοϋπαλληλικό Κέντρο Αλμυρού Μαγνησίας ζητεί την πρόσληψη οφθαλμιάτρου στο ΙΚΑ Αλμυρού. 

11) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δήμος Ολύμπου Επαρχίας Ελασσόνας ζητεί χρηματοδότηση για το Αρδευτικό Φράγμα Καλλιθέας - Ελασσόνας. 

12) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Λέσχη Αυτοκινήτου - Μοτοσυκλέτας Καλλιθέας Ελασσόνας ζητεί τη διοργάνωση του Παγκόσμιου Πρωταθλήματος SIDE CAR CROSS στην πίστα AUTO MOTO CROSS Καλλιθέας Ελασσόνας. 

13) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Πανελλήνια 'Ενωση Προσωπικού Αμαξοστοιχιών ΟΣΕ ζητεί τη δημιουργία υπηρεσίας κράτησης θέσεων για την εξυπηρέτηση πελατών στην Ελασσόνα, στον Τύρναβο και Αγιά. 

14) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία το Σωματείο Εργατοτεχνιτών και Υπαλλήλων της ΒΑΛΚΑΝ ΕΞΠΟΡΤ ΑΕ ζητεί λύση στα οικονομικά προβλήματα της εταιρείας. 

15) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμος Ελυμνίων Λίμνης Εύβοιας ζητεί λήψη μέτρων κατά της ανεργίας που πλήττει την περιοχή του. 

16) Ο Βουλευτής Εύβοιας κ. ΧΡΗΣΤΟΣ ΘΕΟΔΩΡΟΥ κατέθεσε αναφορά με την οποία ο Δήμος Αιδηψού Εύβοιας ζητεί την αποπληρωμή του έργου "Αποχέτευση Λουτρών Αιδηψού". 

17) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Τεχνικό Επιμελητήριο Ελλάδας Νομαρχιακή Επιτροπή Νομού Βοιωτίας ζητεί την προώθηση της κατασκευής έργων στη Βοιωτία. 

18) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Νοσοκομείο Αιγίνης "Ο 'Αγιος Διονύσιος" ζητεί το ημερήσιο νοσήλειο να ανέρχεται στο ποσό των 20.000 δρχ. και για τις παρακλινικές εξετάσεις να ισχύει το ήδη εφαρμοσμένο κρατικό τιμολόγιο. 

19) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Σύλλογος Γονέων και Κηδεμόνων των Μαθητών του Εθνικού Ιδρύματος Κωφών ζητεί την υπαγωγή του Ειδικού Δημοτικού Σχολείου Κωφών και Βαρηκόων του ΕΙΚ στο ΥΠΕΠΘ. 

20) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία ο Σύλλογος Εργαζομένων για τις Δυνάμεις ΗΠΑ ζητεί την καταβολή δεδουλευμένων στους απολυθέντες από τις Αμερικανικές Βάσεις. 

21) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Σωματείο Εργαζομένων του NOV Athens Plaza καταγγέλλει τις αεροπορικές επιδρομές των ΗΠΑ και του ΝΑΤΟ στη Γιουγκοσλαβία. 

22) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Εργατικό Κέντρο Αγρινίου καταγγέλλει τις αεροπορικές επιδρομές των ΗΠΑ και του ΝΑΤΟ στη Γιουγκοσλαβία. 

23) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Σύλλογοι Εργαζομένων Δήμων, ΝΠΔΔ και Συνδέσμων Νομού Θεσ/νίκης και το Συνδικάτο των με σχέση Εργασίας Ιδιωτικού Δικαίου Εργατ/των και Υπαλλήλων Δήμου Θεσ/νίκης ζητούν νομοθετική ρύθμιση για μετατροπή των συμβάσεων των εργαζομένων με συμβάσεις ορισμένου χρόνου σε αορίστου χρόνου κ.λπ. 

24) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Σύλλογοι Γονέων και Κηδεμόνων των 104ου και 23ου Δημοτικών Σχολείων της οδού Ιπποδρομίου 19 Θεσ/νίκης επισημαίνουν τα σοβαρά προβλήματα που παρουσιάζει το κτίριο στο οποίο στεγάζονται τα δύο σχολεία. 

25) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Αδελφότητα Δραμεσέων "Οι 'Αγιοι Ανάργυροι" ζητεί τη μετατόπιση της χάραξης του τμήματος της Εγνατίας οδού από Αγία Αναστασία - Δραμεσός - Δωδώνη. 

26) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Επιτροπή Γονέων Ελλήνων Φοιτητών των Πανεπιστημίων της Ομοσπονδιακής Δημοκρατίας της Νέας Γιουγκοσλαβίας ζητεί να ρυθμιστεί νομοθετικά η μετεγγραφή των Ελλήνων που φοιτούν στα πανεπιστήμια της Γιουγκοσλαβίας στα αντίστοιχα Ανώτατα Εκπαιδευτικά Ιδρύματα και Τεχνολογικά Εκπαιδευτικά Ιδρύματα της Ελλάδας. 

27) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία το Εργατικό Κέντρο Αγρινίου καταγγέλλει την πρόσφατη γνωμοδότηση του Αρείου Πάγου για τον περιορισμό των συγκεντρώσεων. 

28) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Αβέρκιος Κων/νου Βάλβης, κάτοικος Εμπορείου Θήρας Νομού Κυκλάδων αναφέρεται στο σοβαρό πρόβλημα επιβίωσης που αντιμετωπίζει αυτός και η οικογένειά του από τότε που βούλιαξε το αλιευτικό του σκάφος εξαιτίας σφοδρής θαλασσοταραχής. 

29) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Δημοτικό Συμβούλιο Πάρου καταγγέλλει την επίθεση των ΗΠΑ και του ΝΑΤΟ κατά της Γιουγκοσλαβίας. 

30) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Φθιώτιδας ζητεί τα πρώην πέντε ΤΕΛ του Νομού να μετατραπούν σε αντίστοιχα Ενιαία Λύκεια και να δημιουργηθούν Ενιαία Λύκεια εκεί που λειτουργούν σήμερα Λυκειακές Τάξεις. 

31) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Δήμαρχος και κάτοικοι του Δήμου Μανταμάδου Λέσβου ζητούν την άμεση τοποθέτηση γιατρών στις κενές θέσεις στα ιατρεία Μανταμάδου και Κάπης Λεσβου. 

32) Οι Βουλευτές κύριοι ΣΤΡΑΤΗΣ ΚΟΡΑΚΑΣ, ΣΤΑΥΡΟΣ ΠΑΝΑΓΙΩΤΟΥ και ΓΕΩΡΓΙΟΣ ΚΑΡΑΤΑΣΟΣ κατέθεσαν αναφορά με την οποία ο Δήμαρχος και το Δημοτικό Συμβούλιο Μύρινας Λήμνου ζητεί την πύκνωση των δρομολογίων της Ολυμπιακής Αεροπλοϊας από και προς Λήμνο κατά την προσεχή θερινή περίοδο. 

33) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Ελληνική Κοινότητα Κολωνίας Γερμανίας καταδικάζει τους βομβαρδισμούς των ΗΠΑ και του ΝΑΤΟ εναντίον της Γιουγκοσλαβίας καθώς και τη στάση της ελληνικής κυβέρνησης απέναντι στην κατάσταση που έχουν δημιουργήσει στα Βαλκάνια οι βομβαρδισμοί αυτοί. 

34) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Δήμαρχος Μανταμάδου Λέσβου ζητεί την επισκευή των αγροτικών δρόμων της περιοχής του. 

35) Οι Βουλευτές κύριοι ΦΩΤΗΣ ΚΟΥΒΕΛΗΣ και ΜΟΥΣΤΑΦΑ ΜΟΥΣΤΑΦΑ κατέθεσαν αναφορά με την οποία το Εργατοϋπαλληλικό Κέντρο 'Εβρου ζητεί την εξεύρεση κονδυλίων για την ολοκλήρωση της κατασκευής της Εγνατίας Οδού. 

36) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Πεύκης Αττικής ζητεί να μην εγκαταστασθεί κεραία κινητής τηλεφωνίας της COSMOTE στην Πεύκη έως ότου καθορισθούν οι όροι και οι προϋποθέσεις εγκατάστασής της. 

37) Ο Βουλευτής Αθηνών κ. ΠΕΤΡΟΣ ΚΟΥΝΑΛΑΚΗΣ κατέθεσε αναφορά με την οποία η Επιτροπή Γονέων του Ελληνικού Λυκείου Αννόβερου ζητεί την επίλυση αιτημάτων που αφορούν στις γραπτές εξετάσεις των ενιαίων Λυκείων εξωτερικού. 

38) Οι Βουλευτές κύριοι ΣΠΥΡΟΣ ΔΑΝΕΛΛΗΣ, ΓΕΩΡΓΙΟΣ ΚΑΡΑΤΑΣΟΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία το Επιμελητήριο Λασιθίου ζητεί οι πέντες νέες σχολές των Τεχνολογικών Εκπαιδευτικών Ιδρυμάτων Κρήτης να εγκατασταθούν στο Νομό Λασιθίου. 

39) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Πανελλήνια 'Ενωση Προσωπικού Αμαξοστοιχιών ΟΣΕ ζητεί την επίλυση οικονομικού προβλήματος των μελών της. 

40) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Μονίμων Δημοσίων Υπαλλήλων Υπουργείου Εθνικής 'Αμυνας ζητεί την επίλυση εργασιακών και οικονομικών προβλημάτων που απασχολούν τους εργαζόμενους. 

41) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμαρχος Νίκαιας Πειραιά ζητεί την τροποποίηση της παρ. 2 του άρθρου 187 του Π.Δ. 410/95. 

42) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία 12 Δήμαρχοι του Νομού Ημαθίας ζητούν να ληφθούν μέτρα ώστε η καταβαλόμενη για το 1999 ΣΑΤΑ να στηρίζεται σε σημερινά δεδομένα και να καλύπτει τις υπαρκτές ανάγκες των Δήμων της Ημαθίας. 

43) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία Κάτοικοι περιοχής Πατησίων γύρω από την οδό Θεοτοκοπούλου Αθηνών ζητούν την επίσπευση της διαδικασίας χαρακτηρισμού, ως διατηρητέων, του κινηματογράφου Α-Β και του νεοκλασσικού κτιρίου επί της οδού Θεοτοκοπούλου 34. 

44) Η Πανελλήνια Ομοσπονδία Κινητικά Αναπήρων με αναφορά της την οποία κατέθεσε στον κύριο Πρόεδρο της Βουλής των Ελλήνων ζητεί εντός του Κοινοβουλίου να μη χρησιμοποιούνται όροι που αναφέρονται στην αναπηρία με σκωπτικό ή απαξιωτικό τρόπο προκειμένου να χαρακτηρίσουν πολιτικές, διοικητικές ή και καθημερινές πράξεις του δημόσιου βίου. 

Προσυπογράφουν οι Βουλευτές κύριοι ΙΩΑΝΝΗΣ ΑΡΑΠΗΣ, ΓΕΩΡΓΙΟΣ ΚΑΡΑΤΑΣΟΣ και ΝΙΚΟΛΑΟΣ ΓΚΕΛΕΣΤΑΘΗΣ. 

45) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Ομοσπονδία Εργαζομένων ΕΛ-ΤΑ ζητεί τη μονιμοποίηση όλων των εκτάκτων εργαζομένων στα ΕΛ-ΤΑ. 

46) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Δήμος Γιάννουλης Λάρισας ζητεί τη μεταφορά της έδρας του Δήμου στην Κοινότητα Φαλάνης Λάρισας. 

47) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία η Πανελλήνια Ομοσπονδία Μονίμων Δημοσίων Υπαλλήλων Υπουργείου Εθνικής 'Αμυνας ζητεί τον επανακαθορισμό του ανθυγιεινού και επικίνδυνου επιδόματος ανάλογα με το αντικείμενο και τις συνθήκες εργασίας του προσωπικού. 

48) Ο Βουλευτής Θεσ/νίκης κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία ο Δήμαρχος Διδυμοτείχου 'Εβρου ζητεί να μη μειωθεί το προσωπικό ούτε να μεταφερθούν οι μονάδες αεροπορικής βάσης που εδρεύουν στο Διδυμότειχο. 

49) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία Απόφοιτοι Νοσηλευτές ΙΕΚ ζητούν να τους χορηγηθεί άδεια ασκήσεως επαγγέλματος. 

50) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία το Ελληνικό Λύκειο Αννόβερου ζητεί τροποποιήσεις στον τρόπο διεξαγωγής των προαγωγικών εξετάσεων Β' Τάξης ενιαίων Λυκείων του εξωτερικού. 

51) Οι Βουλευτές κύριοι ΙΩΑΝΝΗΣ ΑΡΑΠΗΣ, ΓΕΩΡΓΙΟΣ ΚΑΡΑΤΑΣΟΣ, ΓΕΩΡΓΙΟΣ ΡΟΚΟΣ και ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσαν αναφορά με την οποία το Σωματείο Εργαζομένων Νομαρχιακού Γενικού Νοσοκομείου - Κέντρου Υγείας Λήμνου ζητεί την άμεση πρόσληψη νοσηλευτικού προσωπικού για τη Μονάδα Τεχνητού Νεφρού. 

52) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Δήμος Ομηρούπολης Χίου ζητεί την επιστημονική στελέχωση των νεοσύστατων Δήμων. 

53) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Σχηματαρίου Βοιωτίας ζητεί να μην καταργηθεί η Επιθεώρηση Εργασίας Σχηματαρίου. 

54) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία ο Δήμος Πεύκης Αττικής ζητεί να μην επιτραπεί η εγκατάσταση κεραίας κινητής τηλεφωνίας της COSMOTE στην περιοχή του. 

55) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία ο Δήμος Ζάρου Ηρακλείου ζητεί την αναβάθμιση του αστυνομικού σταθμού του σε αστυνομικό τμήμα. 

56) Οι Βουλευτές κύριοι ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ, ΙΩΑΝΝΗΣ ΑΡΑΠΗΣ, ΓΕΩΡΓΙΟΣ ΚΑΡΑΤΑΣΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Δήμος Ζάρου Ηρακλείου ζητεί την αναβάθμιση του αστυνομικού σταθμού του σε αστυνομικό τμήμα. 

57) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο κ. Χ.Τσιαμανής, κάτοικος Αλμυρού Μαγνησίας ζητεί την κάλυψη των δαπανών νοσηλείων του από το ΙΚΑ. 

58) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Εργαζομένων Ιατρών των Κέντρων Υγείας Θεσσαλίας "Ιπποκράτης" διαμαρτύρεται για τη μείωση των εφημεριών στα Κ.Υ. 

59) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μουρεσίου Μαγνησίας ζητεί να συσταθεί Λιμενικός Σταθμός με έδρα τον 'Αγιο Ιωάννη Μαγνησίας. 

60) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δημοτικός Σύμβουλος 'Αμφισσας ζητεί να χαρακτηρισθεί ως μαρτυρικό χωριό το χωριό Αγία Ευθυμία 'Αμφισσας. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 
1. Στην με αριθμό 417/28/20-7-98 ερώτηση/AKE δόθηκε με το υπ'αριθμ. 852/3-11-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της με αριθμό 417/28/20-7-1998 ερώτησης και αίτησης κατάθεσης εγγράφων που κατέθεσε στη Βουλή των Ελλήνων ο Βουλευτής κ. Ευάγγελος Αποστόλου, σχετικά με τις μηνύσεις που έχουν υποβληθεί την τελευταία πενταετία, για τη χωματοληψία, που γίνεται στο Ληλάντειο Πεδίο Χαλκίδας, και πόσες απ' αυτές έχουν εκδικασθεί ή έχουν παραγραφεί, σας διαβιβάζουμε τα παρακάτω έγγραφα, για ενημέρωσή σας, ήτοι 

1. Το υπ' αριθμ. 1468/8-4-1998 έγγραφο της Εισαγγελίας Πρωτοδικών Χαλκίδας. 

2. Το υπ' αριθμ. 1008/19/22νγ/6-10-1998 πίνακα της Αστυνομικής Δ/νσης Ευβοίας, που αφορά τις υποβληθείσες μηνύσεις και την πορεία τους. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

2. Στην με αριθμό 3123/21-10-98 ερώτηση δόθηκε με το υπ'αριθμ. 922/3-11-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ'αριθμ. 3123/161/21-10-98 ερώτησης που κατέθεσε στη Βουλή των Ελλήνων ο Βουλευτής κ. Γ. Σούρλας σας γνωρίζουμε τα εξής: 

Το Υπουργείο Δικαιοσύνης έχει επεξεργασθεί σχέδιο προεδρικού διατάγματος η έκδοση του οποίου προβλέπεται από το άρθρο 54 παρ. 2 του Ν. 2447/96 και αφορά στον τρόπο άσκησης από τους ειδικούς επιστήμονες των αρμοδιοτήτων κοινωνικής υπηρεσίας που τους ανατίθεται στο πλαίσιο της λειτουργίας της δικαστικής συμπαράστασης. 

Το εν λόγω σχέδιο έχει διαβιβασθεί στο Συμβούλιο της Επικρατείας για επεξεργασία. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

3. Στην με αριθμό 3529/6-11-98 ερώτηση δόθηκε με το υπ'αριθμ. 39714/26-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της υπ'αριθμ. 3529/6-11-98 ερώτησης του Βουλευτού κ. Αθανασίου Κονταξή που αφορά τη στέγαση των υπηρεσιών της Νομαρχιακής Αυτοδιοίκησης 'Αρτας σε ενιαίο κτήριο-διοικητηρίου σας πληροφορούμε ότι το Υπουργείο μας προτίθεται να δρομολογήσει ολοκληρωμένο πρόγραμμα για τη στέγαση της Νομαρχιακής Αυτοδιοίκησης σε ιδιόκτητα ενιαία κτήρια-διοικητήρια. Το εν λόγω πρόγραμμα πρόκειται να ξεκινήσει μετά την ψήφιση του νόμου για τους αυτοτελείς πόρους της Νομαρχιακής Αυτοδιοίκησης. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

4. Στην με αριθμό 3328/2-11-98 ερώτηση δόθηκε με το υπ'αριθμ. 67/27-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην υπ'αριθμ. 3328/2-11-98 ερώτηση που κατέθεσε ο Βουλευτής κ. Λ. Ι. Παπανικολάου σχετικά με τη ρύθμιση κτηνοτροφικών χρεών, για τα θέματα της αρμοδιότητας μας, σας πληροφορούμε τα εξής: 

Η ΑΤΕ εφαρμόζοντας τις αποφάσεις 1996/8-2-94 της ΕΤΕ και 3209811/2-3-94 του Υπουργού Γεωργίας, ρύθμισε τις οφειλές των κτηνοτρόφων που προέρχονταν από μεσοπρόθεσμα επενδυτικά δάνεια, καθώς και βεβαιωμένες οφειλές στις ΔΟΥ υπό την προϋπόθεση ότι η εξεταζόμενη μονάδα λειτουργεί και είναι οικονομικά βιώσιμη εκμετάλλευση. 

Σύμφωνα με τις αποφάσεις αυτές η Πολιτεία ανέλαβε και καταβάλει στην ΑΤΕ υπέρ των κτηνοτρόφων το σύνολο ή μέρος των τόκων, ανάλογα κατά περίπτωση, των μεσ/σμων δανείων που τους χορηγήθηκαν λήξης μέχρι 31/12/91. 

Το υπόλοιπο των οφειλών τους, που βαρύνει τις εκμεταλλεύσεις, ρυθμίστηκε για να πληρωθεί σε 10 χρόνια με διετή περίοδο χάριτος. 

Πέραν της ρύθμισης αυτής, η ΑΤΕ για να διευκολύνει ακόμα περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89 ΠΔ/ΤΕ και ρύθμισε για 10 χρόνια και τις ληξ/σμες μέχρι 31-3-94 οφειλές τους. 

Επιπλέον, η Τράπεζα, σε εφαρμογή της 321551/30-5-96 υπουργικής απόφασης έδωσε τη δυνατότητα στους κτηνοτρόφους να εξοφλούν τις δόσεις των δανείων τους μέσα σε ένα χρόνο από τη λήξη τους χωρίς να επιβαρύνονται με τόκους ποινής, προκειμένου αυτοί να διευκολυνθούν ακόμη περισσότερο στην ομαλή εξόφληση των οφειλών τους. 

Μετά από συνεχόμενες παρατάσεις για εξόφληση των πρώτων δόσεων 1994 και 1995 η ΑΤΕ έδωσε οδηγίες στα Καταστήματα της για τη βεβαίωση των οφειλών αυτών στην Δ.Ο.Υ. αφού εξάντλησε κάθε περιθώριο αναμονής. 

'Οσον αφορά την επαναφορά των βεβαιωμένων χρεών των κτηνοτρόφων από το Δημόσιο Ταμείο στην ΑΤΕ αυτό δεν είναι θέμα της Τράπεζας, διότι με τη βεβαίωση του δεν είναι πλέον απαιτήσεις της Τράπεζας αλλά του Ελληνικού Δημοσίου. 

Σημειώνεται επίσης ότι για τη δόση της δανείου της ρύθμισης λήξεως 1996 η Τράπεζα έχει δώσει ευχέρεια πληρωμής της μέχρι 31/12/98. 

Η ΑΤΕ επίσης σε όσους κτηνοτρόφους δεν υπήχθησαν στα παραπάνω ευεργετικά μέτρα παρείχε πιστωτικές διευκολύνσεις για τις ληξιπρόθεσμες οφειλές τους μέχρι 31/12/97, οι οποίες περιλαμβάνουν απαλλαγή από τους τόκους ποινής για το χρονικό διάστημα από 1/1/94 μέχρι και 31/12/97 και μέρος των συμβατικών τόκων για το διάστημα από 1/1/94 και μέχρι 30/6/96 που φθάνει μέχρι το 50%. 

Το υπόλοιπο των οφειλών τους ρυθμίζεται για να πληρωθεί σε 10 χρόνια. 

Τέλος επισημαίνεται ότι η διάρκεια ισχύος του παραπάνω προγράμματος των πιστωτικών διευκολύνσεων προκειμένου να υπαχθούν σ' αυτές οι τυχόν ενδιαφερόμενοι έληξε στις 30-6-98. 

O Yπουργός 

Γ. ΑΝΩΜΕΡΙΤΗΣ" 

5. Στην με αριθμό 3432/4-11-98 ερώτηση δόθηκε με το υπ' αριθμ. 86/27-11-98 έγγραφο από τον Yφυπουργό Γεωργίας η ακόλουθη απάντηση: 

"Απαντώντας στην υπ. αριθμ. 3432/4-11-98 ερώτηση που κατέθεσε ο Βουλευτής κ. Α. Παπαληγούρας για την προστασία των λεμονοπαραγωγών σας πληροφορούμε τα εξής: 

Οι συνθήκες της Ευρωπαϊκής αλλά και της Παγκόσμιας αγοράς γίνονται όλο και περισσότερο σκληρές και ανταγωνιστικές για τα Ελληνικά εσπεριδοειδή, δεδομένου ότι, οι αγορές των πρώην Σοσιαλιστικών Χωρών Κεντρικής και Ανατολικής Ευρώπης, διέρχονται δεινή οικονομική κρίση, (το 86,8% των εξαγωγών των πορτοκαλιών μας και το 92,7% των εξαγωγών των λεμονιών μας κατευθύνεται στις αγορές των χωρών αυτών) και ότι η Κοινοτική στήριξη τόσο για τα πορτοκάλια όσο και για τα λεμόνια συνέχεια μειώνεται υπό τις πιέσεις του Π.Ο.Ε. (συμφωνίες GATT). 

Το Υπουργείο Γεωργίας κατέβαλε και θα καταβάλλει κάθε προσπάθεια για να βοηθήσει τον 'Ελληνα παραγωγό να ανταπεξέλθει και να διασφαλίσει το εισόδημά του μέσα σε αυτό το δυσχερές διεθνές πλαίσιο. 

-'Ηδη από τον Ιούνιο του 1998 έχει υποβάλλει στην Κοινότητα αναδιαρθρωτικό πρόγραμμα για τον τομέα των εσπεριδοειδών, το οποίο αφορά πορτοκαλιές, λεμονιές και μανταρινοειδή με σκοπό την ποιοτική βελτίωση και τη διαχρονική ενημέρωση της παραγωγής έτσι ώστε να είναι περισσότερο προσαρμοσμένη στις απαιτήσεις της Κοινοτικής και διεθνής αγοράς. Το πρόγραμμα αυτό βρίσκεται στο στάδιο συζήτησης στις αρμόδιες υπηρεσίες της Κοινότητας και θα καταβληθεί κάθε προσπάθεια σε όλα τα επίπεδα των Κοινοτικών διαβουλεύσεων για την έγκρισή του. 

Καταβάλλονται επίσης προσπάθειες ώστε το σύστημα των Κοινοτικών εξαγωγικών επιδοτήσεων προς Τρίτες Χώρες να γίνει περισσότερο ευέλικτο και αποτελεσματικό τόσο ως προς τις διαδικασίες όσο και ως προς το ύψος της εξαγωγικής επιδότησης. 'Ηδη από την αρχή της εφαρμογής που έχουμε σημαντικές βελτιώσεις ήτοι η επιδότηση από 20 ECUS/τόνο έχει ανέλθει στα 35 ECU/τόνο και η ποσοστιαία σχέση μεταξύ πιστοποιητικών Α2 και Β έχει γίνει 33,6% και 66,3% αντίστοιχα από το αντίστροφο που ίσχυε στην αρχή της προηγούμενης εξαγωγικής περιόδου. 

Θα καταβληθεί επίσης προσπάθεια για την έγκριση κάποιων μεταβατικών αντισταθμιστικών μέτρων στήριξης του εισοδήματος των Ελλήνων εσπεριδοκαλλιεργητών στα πλαίσια της Μεσογειακής Πολιτικής της Κοινότητας (π.χ. μεταφορικού). 

Σχετικά με την τιμή των λεμονιών που δόθηκαν για χυμοποίηση η ενίσχυση παραγωγού για τα λεμόνια που χυμοποιούνται βάσει συμβάσεων, καθορίζεται στο παράρτημα του Καν. (ΕΕ) 2202/96 που αφορά μονοετείς, πολυετείς συμβάσεις και μεμονωμένους παραγωγούς. 

Κατά την περίοδο 1997-98 για τον καθορισμό της οριστικής ενίσχυσης λήφθηκε υπ' όψη: ο μέσος όρος των ποσοτήτων που μεταποιήθηκαν τις περιόδους 1995/96, 1996/97 και 1997/98 που ήταν 604.991 ton. και η υπέρβαση του κατωφλίου εγγύησης που ήταν 160.991 ton. (Κατώφλι εγγύησης = 444.000 ton) με αποτέλεσμα τη μείωση της ενίσχυσης κατά 36% για την περίοδο 1997-98 (Δηλαδή την πληρωμή του 64% της προβλεπόμενης ενίσχυσης). 

Τα ποσά ενίσχυσης του νωπού προϊόντος (λεμονιού) διαμορφώθηκαν ως εξής: 

 
 Περίοδος
 Τιμή
 
α. Πολυετείς Συμβάσεις
 1-6-97 έως 31-3-98 

(6,89 ECU/100Kgr) 

1-4-98 έως 31-5-98
 21,498 δρχ./kgr

24,095 δρχ./kgr 
 
β. Μονοετείς Συμβάσεις
 1-6-97 έως 31-3-98 

(5,99 ECU/100Kgr) 

1-4-98 έως 31-5-98
 18,689δρχ./Kgr

20,947 δρχ/Kgr 
 
γ. Μεμονωμένοι
 1-6-97 έως 31-1-98 

(5,39 ECU/100Kgr) 
 16,817δρχ/Kgr
 
Παραγωγοί
 1-4-98 έως 31-5-98 
 18,849 δρχ./Kgr
 

Διευκρινίζουμε ότι κατά τη μετατροπή των ECU σε δρχ. λαμβάνεται υπ' όψη η ισοτιμία της 1ης του μήνα παράδοσης της πρώτης ύλης στη βιομηχανία μεταποίησης. 

Οι 'Ελληνες παραγωγοί λεμονιών έλαβαν ενίσχυση 18,7 δρχ/kgr επειδή είχαν υπογράψει κυρίως μονοετείς συμβάσεις και οι περισσότερες ποσότητες παραδόθηκαν από 1ης -6-97 έως 31-3-98. 

'Οπως ορίζει ο Καν. (Ε.Ε.) 2.202/96, οι τιμές ανά kgr πρώτης ύλης που πληρώνουν οι μεταποιητές στους παραγωγούς από την περίοδο 97/98 είναι αποτέλεσμα ελεύθερης διαπραγμάτευσης μεταξύ μεταποιητών και ομάδων παραγωγών. Για την περίοδο χυμοποίησης 1997-98 η τιμή αυτή για τις περισσότερες ποσότητες ήταν 7 δρχ./kgr. Κατόπιν τούτου οι παραγωγοί εισέπραξαν συνολικά 18,7+7=25,7 δρχ. kgr. Κατόπιν τούτου οι παραγωγοί εισέπραξαν συνολικά 18,7+7=25,7 δρχ./kgr. (Από την τιμή αυτή αφαιρείται το ποσό των 3-5 δρχ./kgr για τα μεταφορικά έξοδα. 

Ο Υφυπουργός 

ΚΩΣΤΑΣ ΒΡΕΤΤΟΣ" 

6. Στην με αριθμό 3379/3-11-98 ερώτηση δόθηκε με το υπ' αριθμ. 78/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην υπ' αριθμ. 3379/3-11-98 ερώτηση που κατέθεσε ο Βουλευτής κ. Σ. Μιχελογιάννης για τα προβλήματα των ελαιοπαραγωγών Ν. Κρήτης, σας πληροφορούμε τα εξής: 

Το Υπουργείο Γεωργίας επιθυμώντας την επίλυση των μέχρι σήμερα υφισταμένων προβλημάτων στον τομέα της ελαιοκομίας, με τις παρεμβάσεις του κατά τις συζητήσεις της μεταρύθμισης της Κοινής Οργάνωσης Αγοράς (ΚΟΑ) επέτυχε τις ακόλουθες ευνοϊκές ρυθμίσεις για τη χώρα μας. 

α) Θεσπίσθηκε Εθνική ποσόστωση ώστε να εκλείψει το γεγονός της συνυπευθυνότητας, όταν υπήρχε υπέρβαση της Μέγιστης Εγγυημένης Ποσότητας (ΜΕΠ) της Ε.Ε., με αποτέλεσμα η υπερπαραγωγή οποιουδήποτε Κ.Μ. να έχει επίπτωση στο ανά κιλό ύψος της ενίσχυσης των ελαιοπαραγωγών μας. 

β) Το ύψος της Εθνικής μας ποσόστωσης κρίνεται ικανοποιητικό και εγγίζει τους 40 τ. 

γ) 'Εγινε αποδεκτή η θέση της χώρας μας για την ενίσχυση όλων των ελαιοπαραγωγών σύμφωνα με τα κιλά ελαιολάδου που πράγματι παράγουν. 

δ) Στην χώρα μας δόθηκε το δικαίωμα φύτευσης επιπλέον 35.000 στρεμ. με ελιές, οι οποίες θα ληφθούν υπ' όψη στην ενίσχυση στην παραγωγή ελαιολάδου. 

ε) Η Ιδιωτική αποθεματοποίηση μπορεί να πραγματοποιηθεί από εγκεκριμένες οργανώσεις που παρέχουν εγγυήσεις καλής εκτέλεσης και όχι μόνο από τις οργανώσεις του Καν. (ΕΟΚ) 952/97 όπως ίσχυε πριν την αναθεώρηση και που καθιστούσε το μέτρο μη εφαρμόσιμο στην Ελλάδα. 

στ) Θεσμοθετήθηκαν δράσεις προώθησης του ελαιολάδου στα Κ.Μ. της Ε.Ε. αλλά και σε τρίτες χώρες, με χρηματοδότηση κατά 100% από την Ε.Ε. 

ζ) Τέλος όσον αφορά την εισροή Κοινοτικών πόρων για την ενίσχυση στην παραγωγή ελαιολάδου στη χώρα μας, θα υπάρξει αύξησή τους, σύμφωνα με τα στατιστικά στοιχεία της τελευταίας 5ετίας. 

Σύμφωνα με Κοινοτικό Κανονισμό η καταβολή της ενίσχυσης στην παραγωγή ελαιολάδου, καταβάλεται από 16/10 έως 31/12 κάθε έτους. 

'Ηδη η αρμόδια υπηρεσία του Υπουργείου Γεωργίας (ΔΙΔΑΓΕΠ) εκδίδει εντολές πληρωμής στον τομέα του ελαιολάδου. 

Ο Υφυπουργός 

ΚΩΣΤΑΣ ΒΡΕΤΤΟΣ" 

7. Στην με αριθμό 3394/3-11-98 ερώτηση δόθηκε με το υπ' αριθμ. 81/27-11-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην υπ' αριθμ 3394/3-11-98 ερώτηση που κατέθεσε ο Βουλευτής κ. Λ.Ι. Παπανικολάου για την καταβολή αποζημιώσεων στους πληγέντες από παγετό καλλιεργητές Ν. Μεσσηνίας, σας πληροφορούμε τα εξής: 

Για τις ζημιές που προξενήθηκαν σε καλλιέργειες υπαίθρων και υπό κάλυψη κηπευτικών και πατάτας από τους παγετούς και την ανεμοθύελλα του Μαρτίου 1998 στο Νομό Μεσσηνίας ο ΕΛΓΑ επιλήφθηκε άμεσα. 

Οι πίνακες με τα πορίσματα εκτίμησης των ζημιών αυτών ήδη βρίσκονται στο στάδιο της μηχανογραφικής επεξεργασίας και πολύ σύντομα πρόκειται να καταβληθούν οι αποζημιώσεις στους δικαιούχους παραγωγούς. 

Ο Υπουργός 

ΓΕΩΡΓΙΟΣ ΑΝΩΜΕΡΙΤΗΣ" 

8. Στην με αριθμό 3414/3-11-98 ερώτηση δόθηκε με το υπ'αριθμ. 84/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3414/3-11-98 που κατέθεσε ο Βουλευτής κ. Ν. Παπαφιλίππου σχετικά με τη στήριξη των μικρομεσαίων επιχειρήσεων για τα θέματα της αρμοδιότητάς μας, σας πληροφορούμε τα εξής: 

Οι Οργανώσεις παραγωγών, είναι το βασικό στοιχείο της νέας ΚΟΑ για τα οπωροκηπευτικά. Η συγκέντρωση της προσφοράς στο πλαίσιο των Ο.Π. αποτελεί όσο ποτέ άλλοτε οικονομική ανάγκη για την ενίσχυση της θέσης των παραγωγών στην αγορά. 

Τα ελάχιστα εθνικά κριτήρια για την αναγνώριση και προαναγνώριση των Ο.Π. καθορίστηκαν με την αριθμ. 328716/4-7-98 υπ. απόφαση, η οποία συμπληρώθηκε με την αριθμ. 355967/29-10-98 υπ. απόφαση, σύμφωνα με την οποία δύνανται να διατηρήσουν την αναγνώριση Ο.Π. οπωροκηπευτικών οι οποίες έχουν υποστεί του όγκου της εμπορεύσιμης παραγωγής και έως εκ τούτου αναλόγου μείωσης του κριτηρίου της αξίας της παραγωγής λόγω αντίξοων καιρικών συνθηκών, οι οποίες έχουν αποδεδειγμένα διαπιστωθεί από τις καθ' ύλη αρμόδιες Υπηρεσίες των Ν.Α. Για δύο ή τρεις παραγωγικές περιόδους της συνυπολογιζόμενης τριετίας που προηγείται της αναγνώρισης. 

Κριτήριο καθορισμού των συγκεκριμένων ελαχίστων κριτηρίων, ήταν η ανάγκη αναδιάρθρωσης και προσαρμογής του τομέα στις απαιτήσεις της εγχώριας και κοινοτικής αγοράς, σε συνδυασμό με τη δημιουργία φορέων εμπορίας ικανών ν' αντιμετωπίσουν και ν' ανταποκριθούν στο διεθνή ανταγωνισμό και στο πνεύμα της νέας ΚΟΑ οπωροκηπευτικών (Καν. (ΕΚ) 2200/96). 

Ο Υφυπουργός 

Κ. ΒΡΕΤΤΟΣ" 

9. Στην με αριθμό 3357/2-11-98 ερώτηση δόθηκε με το υπ'αριθμ. 72/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην υπ' αριθμ. 3357/2-11-98 ερώτηση που κατέθεσαν οι Βουλευτές κύριοι Σ. Παναγιώτου και Μ. Μπόσκου σχετικά με την αξιοποίηση των νερών του Κρουσοβίτη για την κατασκευή υδροταμιευτήρων, σας πληροφορούμε τα εξής: 

Το Υπουργείο Γεωργίας έχει εντάξει στη ΣΑΜ 081 έτους 1998 την "Μελέτη κατασκευής ταμιευτήρα, Κρουσοβίτη Ν. Σερρών". 

Με τη μελέτη αυτή προωθείται η αξιοποίηση περιοχών του Νομού Σερρών (κτηματικής περιοχής Αχλαδοχωρίου - Σιδηροκάστρου) με προοπτική να γίνει η άρδευσή τους από έναν ή περισσότερους ταμιευτήρες επί του ποταμού Κρουσοβίτη. Η όλη εξέλιξη της μελέτης θα καθορίσει και τον αριθμό των φραγμάτων που τελικά θα κατασκευασθούν. 

Μετά την οριστική έγκριση της μελέτης και όταν οι οικονομικές δυνατότητες του Εθνική ή Κοινοτικού Προγράμματος το επιτρέψουν θα καταβληθεί κάθε δυνατή προσπάθεια ένταξης της κατασκευής του έργου σε Πρόγραμμα. 

Ο Υφυπουργός 

Κ. ΒΡΕΤΤΟΣ" 

10. Στην με αριθμό 3353/2-11-98 ερώτηση δόθηκε με το υπ'αριθμ. 70/27-11-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην υπ' αριθμ. 3353/2-11-98 ερώτηση που κατέθεσαν οι Βουλευτές κύριοι Β. Μπούτας και Α. Κανταρτζής, για τα προβλήματα των βαμβακοπαραγωγών, σας πληροφορούμε τα εξής: 

Για την πληρωμή των βαμβακοπαραγωγών έχει αρχίσει η έκδοση εντολών πληρωμής από 12-11-98 και η προώθησή τους προς πληρωμή στην ΑΤΕ από 16-11-98. Οι πληρωμές θα ολοκληρωθούν το συντομότερο δυνατόν διάστημα και για το σκοπό αυτό ασχολούνται 6 επιπλέον χειριστές Η/Υ. 

'Οσον αφορά τις πληρωμές για το μήνα Νοέμβριο, για την εύρυθμη λειτουργία των εκκοκκιστικών επιχειρήσεων, αλλά και των παραδόσεων του βάμβακος απαό τους παραγωγούς την κρίσιμη αυτή περίοδο, με την υπ'αριθμ. 18338/14-11-98 υπουργική απόφαση παρατάθηκε το όριο πληρωμής των 30 ημερών κατά 15 ημέρες για πληρωμές που η λήξη τους αφορά τον τρέχοντα μήνα. 

Ο Υφυπουργός 

Κ. ΒΡΕΤΤΟΣ" 

11. Στην με αριθμό 3105/21-10-98 ερώτηση δόθηκε με το υπ'αριθμ. 1005/20-11-98 έγγραφο από τον Yφυπουργό Πολιτισμού η ακόλουθη απάντηση: 

"Σε απάντηση της υπ' αριθμ. 3105/21-10-98 ερώτησής που κατέθεσε ο Βουλευτής κ. Λ. Κουρής, σας πληροφορούμε ότι η Γ.Γ.Α. έχει προγραμματίσει την ανέγερση Κλειστού γυμναστηρίου τύπου ΙΙΙ στα Σπάτα και το συγκεκριμένο έργο έχει περιληφθεί στις προτάσεις της που έχουν υποβληθεί στο Υ.Π.Ε.Θ.Ο. για ένταξη στο Πρόγραμμα Δημοσίων Επενδύσεων. 

Η μελέτη του έργου εκπονείται από την Τ.Υ. της ΓΓ. το δε γυμναστήριο ανήκει σε συγκεκριμένο Τύπο του οποίου η μελέτη είναι τυποποιημένη. 

Ο χρόνος που συνήθως απαιτείται για την ολοκλήρωση ενός γυμναστηρίου αυτού του τύπου ανέρχεται σε δύο περίπου χρόνια από τη δημοπράτησή του, η οποία για το συγκεκριμένο έργο δεν μπορεί να γίνει πριν ενταχθεί από το ΥΠ.Ε.Θ. στο Π.Δ.Ε. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

12. Στην με αριθμό 3675/10-11-98 ερώτηση δόθηκε με το υπ'αριθμ. 2642/23-11-98 έγγραφο από τον Υπουργό Mεταφορών και Επικοινωνιών η ακόλουθη απάντηση: 

"Σε απάντηση της ερώτησης με αριθμό 3675/10-11-98 που κατέθεσε στη Βουλή ο Βουλευτής κ. Μουσταφά Μουσταφά σχετκά με φορτηγά αυτοκίνητα Δημόσιας Χρήσης μικτού βάρους έως 6t, σας πληροφορούμε ότι για το ίδιο θμεα έχουμε απαντήσει στο Σώμα, με το υπ' αριθμ. Β 2598/9-11-98 έγγραφο, αντίγραφο του οποίου επισυνάπτουμε. 

Ο Υπουργός 

ΑΝΑΣΤΑΣΙΟΣ ΜΑΝΤΕΛΗΣ 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

13. Στην με αριθμό 3315/30.10.98 ερώτηση δόθηκε με το υπ'αριθμ. 22/23.11.98 έγγραφο από τον Υπουργό Δημόσιας Τάξεως η ακόλουθη απάντηση: 

"Σε απάντηση της ερώτησης 3315/30-10-98, αναφορικά με αδικήματα σε βάρος του κοινοτάρχη Λιχάδας Ευβοίας και την αστυνόμευση περιοχής της, που κατέθεσε ο Βουλευτής κ. Β. ΚΕΔΙΚΟΓΛΟΥ σας γνωρίζουμε ότι, για τα καταγγελθέντα από τον κοινοτάρχη Λιχάδας, το Αστυνομικό Τμήμα Αιδηψού επελήφθη αμέσως προανακρίσεως, στα πλαίσια της οποίας ο κοινοτάρχης εξετάσθηκε ενόρκως και κατονόμασε δύο άτομα, από τα πέντε που μετέβησαν στην οικία του την 25-7-1998 και του ζήτησαν να εξοφλήσει την απαίτηση εργολάβου από εκτελεσθέντα έργα στην Κοινότητά του. Η δικογραφία υπεβλήθη αμέσως στον εισαγγελέα Πρωτοδικών Χαλκίδας. 

Για την υπόθεση της ΡΕΙΖΗ Μαρίας, η οποία την 18-8-98 υπέβαλε έγκληση κατ' αγνώστων στο Αστυνομικό Τμήμα Αιδηψού, επειδή απαίτησαν για λογαριασμό άλλου προσώπου, με το οποίο είχε οικονομική διαφορά, χρηματικό ποσό, από την ανωτέρω Υπηρεσία, συνελήφθησαν αμέσως δύο άτομα, τα οποία οδηγήθηκαν με τη διαδικασία του αυτοφώρου στον εισαγγελέα και εναντίον ενός τρίτου σχηματίσθηκε δικογραφία. 

Για το θέμα της διενέργειας του πλειστηριασμού την 1-7-98 στο κοινοτικό κατάστημα Ν. Πύργου, σας πληροφορούμε ότι, όταν ζητήθηκε η συνδρομή της Αστυνομίας από τη συμβολαιογράφο, μετέβη αστυνομικός από τον Αστυνομικό Σταθμό Ωρεών επί τόπου την 13:05' ώρα και παρέμεινε μέχρι το τέλος του πλειστηριασμού, χωρίς να υποχρεωθεί σε αποχώρηση από κανέναν και παράλληλα ήλθε σε τηλεφωνική επικοινωνία μαζί της ο Διοικητής του Αστυνομικού Τμήματος Ιστιαίας. Από τον Αστυφύλακα δεν διαπιστώθηκε η διάπραξη αδικημάτων που να επιβάλλουν την αυτεπάγγελτη επέμβαση της Αστυνομίας, ούτε από τη συμβολαιογράφο ζητήθηκε η υποβολή έγκλησης, εναντίον κάποιου. Τελικά, ο εν λόγω πλειστηριασμός, επειδή διάφορα άτομα παρεμπόδισαν την είσοδο της συμβολαιογράφου στο κοινοτικό κατάστημα, διεξήχθη έξω από αυτό σε χώρο που η ίδια έκρινε κατάλληλο και έληξε την 14:00' ώρα της ιδίας ημέρας. 

Πάντως, για τα καταγγελλόμενα σχετικά με το θέμα αυτό, από τον Διοικητή του Α.Τ. Ιστιαίας, υπεβλήθη λεπτομερής αναφορά προς τον αρμόδιο Εισαγγελέα για δικαστική διερεύνηση της υπόθεσης και από την Αστυνομική Διεύθυνση διατάχθηκε η διενέργεια έρευνας, προκειμένου να διαπιστωθεί αν υπάρχουν γενικά παραλείψεις εκ μέρους αστυνομικών και ειδικότερα για την παράλειψη σχετικής εγγραφής του επεισοδίου στο βιβλίο αδικημάτων και συμβάντων της Υπηρεσίας. Παράλληλα, για τον ίδιο λόγο, το όλο φάσμα των καταγγελλόμενων θα ερευνηθεί και από τον Επιθεωρητή Αστυνομίας Στερεάς Ελλάδας. 

Σε ό,τι αφορά την αστυνόμευση της αναφερόμενης περιοχής, η Αστυνομική Διεύθυνση Ευβοίας και οι υφιστάμενες Υπηρεσίες της καταβάλλουν κάθε δυνατή προσπάθεια για την πρόληψη και καταστολή αδικημάτων αυτής της μορφής και παρά το γεγονός ότι οι σχετικές καταγγελίες είναι συνήθως ανώνυμες και οι καταστηματάρχες αρνούνται να καταθέσουν εγγράφως, έχουν δραστηριοποιηθεί για την ανακάλυψη και εξάρθρωση τέτοιων κυκλωμάτων, με θετικά αποτελέσματα. 

'Ομως, για την καλύτερη αστυνόμευση της περιοχής και την εμπέδωση του αισθήματος ασφαλείας των πολιτών, από την Αστυνομική Διεύθυνση, πρόσφατα, ελήφθησαν πρόσθετα μέτρα, όπως είναι η συγκρότηση καθημερινής μικτής περιπολίας και η παροχή βοήθειας σε θέματα ασφαλείας προς τις Υπηρεσίες αυτές από το έμπειρο προσωπικό του Τμήματος Ασφαλείας Χαλκίδας. Επίσης, για τον ίδιο σκοπό, απεσπάσθησαν στο Αστυνομικό Τμήμα Αιδηψού, από άλλες Υπηρεσίες, ένας Υπαστυνόμος, ένας Ανθυπαστυνόμος και ένας Αρχιφύλακας. 

Τέλος, σε ό,τι αφορά τη μνημονευόμενη αναφορά της 3-9-1998 του Α.Τ. Αιδηψού προς την Αστυνομική Διεύθυνση, σας πληροφορούμε ότι αυτή υπεβλήθη σε εκτέλεση διαταγής της Διεύθυνσης, με την οποία εζητούντο στοιχεία, για συγκεκριμένη υπόθεση. 

Ο Υπουργός 

ΦΙΛΙΠΠΟΣ ΠΕΤΣΑΛΝΙΚΟΣ" 

14. Στην με αριθμό 3225/29.10.98 ερώτηση δόθηκε με το υπ'αριθμ. 51/13.11.98 έγγραφο από τον Υπουργό Γεωργίας η ακόλουθη απάντηση: 

"Απαντώντας στη ερώτηση 3225/29.10.98 που κατέθσε ο Βουλευτής κ. Λ. Παπαγεωργόπουλος σχετικά με τις ζημιές από τις πυρκαγιές στο Ν. Ευβοίας, σας πληροφορούμε τα εξής: 

Το Υπουργείο Γεωργίας με το αριθμ. 1379/11.8.98 έγγραφό του ζήτησε από τις Νομαρχιακές Αυτοδιοικήσεις, να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκληθηκαν σε γεωργοκτηνοτροφικές εκμεταλλεύσεις από πυρκαγιές κατά το έτος 1998. 

Επίσης έχει προωθήσει σχεδιο κοινής διυπουργικής απόφασης (Υπουργών Γεωργίας και Οικονομικών για έγκριση από την Ε.Ε. και στη συνέχεια για υπογραφή από τους αρμόδιους Υπουργούς, στο οποίο προβλέπονται τα μέτρα που ανακοινώθηκαν από το αρμόδιο Κυβερνητικό 'Οργανο για τους αγρότες που οι γεωργοκτηνοτροιφκές τους εκμεταλλεύσεις ζημιώθηκαν σοβαρά από το ανωτέρω αίτιο. 

Η καταβολή των ανωτέρω οικονομικών ενισχύσεων, που είναι κατά πολύ αυξημένες έναντι των προηγουμένων χρόνων, θα είναι δυνατή μετά την έγκριση από την Ε.Ε. του σχετικού διυπουργικής απόφασης. 

Τα έργα αντιπλημμυρικής προστασίας αποτελούν αντικείμενο του συνερωτώμενου ΥΠΕΧΩΔΕ. 

Ο Υπουργός 

Γ. ΑΝΩΜΕΡΙΤΗΣ" 

15. Στην με αριθμό 3282/30.10.98 ερώτηση δόθηκε με το υπ'αριθμ. 39225/23.11.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3282/30.10.98 που κατατέθηκε στη Βουλή των Ελλήνων από το Βουλευτή κ. Η. Βεζδρεβάνη και αναφέρεται στο πρόβλημα υδροδότησης της Κοινότητας Καλλιθέας και του οικισμού Βρυσσούλας, Ν. Ιωαννίνων, σας πληροφορούμε ότι πράγματι παρουσιάζεται κάποιο πρόβλημα υδροδότησης στην κοινότητα Καλλιθέας κατά τους καλοκαιρινούς μήνες και αυτό οφείλεται στο γεγονός ότι δεν υπάρχει πηγή πλησίον της κοινότητας η οποία θα επιλύσει οριστικά το πρόβλημα. 

Αμβλυνση του προβλήματος προς το παρόν μπροεί να γίνει με σωστή διαχείριση του νερού όπως αυτοματοποίηση αντλιοστασίου και περιορισμός της κατανάλωσης για κηπευτικές ανάγκες. 

'Οσον αφορά τον οικισμό Βρυσοπούλας τα όποια προβλήματα ξεπεράστηκαν καθόσον από τη Ν.Α. εκτελέστηκαν έργα όπως επισκευή υδρομάστευσης και κατασκευή νέας δεξαμενής 35 κυβικών μέτρων. 

Ο Υφυπουργός 

Γ. ΦΛΩΡΙΔΗΣ" 

16. Στις με αριθμούς 2367/16.9.98 και 2503/22.9.98 ερωτήσεις δόθηκε με το υπ'αριθμ. 39390/24.11.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση των ερωτήσεων 2367/16.9.98 και 2503/22.9.98 ερωτήσεις των Βουλευτών κυρίων Α. Καραγκούνη και Γ. Αλεξόπουλου αναφορικά με την αντιπλημμυρική προστασία της Ναυπάκτου, Ν. Αιτωλοακαρνανίας, σας πληροφορούμε τα ακόλουθα: 

α. Στους πλημμυροπαθείς της Ναυπάκτου δόθηκε από το Υπουργείο Υγείας Πρόνοιας οικνομική ενίσχυση 100.000 και 200.000 δραχμών ανάλογα με τις ζημιές που υπέστησαν ενώ πρόκειται να γίνει από τη Νομαρχιακή Αυτοδιοίκηση Αιτωλοακαρνανίας εισήγηση για επιπλέον αποζημίωση μετά την ολοκλήρωση έκθεσης, από Ειδική Επιτροπή. 

β. Η αρμοδιότητα για την αποκατάσταση των καταστροφών στο Εθνικό Στάδιο Ναυπάκτου ανήκει στο Υπουργείο Πολιτισμού προς το οποίο και κοινοποιούμε αντίγραφο της ερώτησης. 

Ο Υφυπουργός 

Γ. ΦΛΩΡΙΔΗΣ" 

17. Στην με αριθμό 3380/3-11-98 ερώτηση δόθηκε με το υπ' αριθμ. 273/19-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

Σε απάντηση της ερώτησης 3380 από 3.11.98 του Βουλευτή κ. Σήφη Μιχελογιάννη, επιθυμώ να αναφέρω τα εξής: 

'Οπως είναι γνωστό, η χώρα μας θα ασκήσει την Προεδρία του Συμβουλίου της Ευρωπαϊκής 'Ενωσης, το πρώτο εξάμηνο του 2003. Μέχρι στιγμής, δεν έχουμε ακόμη ασχοληθεί με τον προγραμματισμό της Προεδρίας μας. 

Πάντως, συγκρατώ την ιδιαίτερα ενδιαφέρουσα πρόταση του αξιότιμου κ. συναδέλφου, με τον οποίο και μοιράζομαι τόσο τον απέραντο σεβασμό απέναντι στον Ελευθέριο Βενιζέλο, όσο και την αγάπη στην όμορφη πόλη των Χανίων. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

18. Στην με αριθμό 3684/10-11-98 ερώτηση δόθηκε με το υπ' αριθμ. 271/18-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 3684/10.11.98 του Βουλευτή κ. Π. Ψωμιάδη, σας γνωρίζουμε τα εξής: 

Η Ελληνική Κυβέρνηση παρακολουθεί στενά τις εξελίξεις που αφορούν τη λειτουργία της Ιεράς Θεολογικής Σχολής της Χάλκης, η οποία διακόπηκε αυθαίρετα το 1971 με απόφαση του Συνταγματικού Δικαστηρίου της Τουρκίας. Η πρόσφατη απόφαση καθαίρεσης των μελών της Εφορευτικής Επιτροπής της Σχολής, βασίσθηκε σε ανυπόστατες κατηγορίες για οικονομικές ατασθαλίες και άσκηση αντιτουρκικής προπαγάνδας και ήλθε να προστεθεί σε μία σειρά συστηματικών μεθοδεύσεων που οδήγησαν σταδιακά στον αποδεκατισμό του Ελληνισμού της Τουρκίας. 

Η Κυβέρνηση προέβη εγκαίρως στις δέουσες παραστάσεις, τόσο προς την τουρκική πλευρά, όσο και προς τις φίλες χώρες, προκειμένου να αρθεί η απαράδεκτη αυτή κατάσταση. Είχα την ευκαιρία να αναφερθώ διεξοδικά στο θέμα, κατά τη διάρκεια του τελευταίου (9.11.98) Συμβουλίου Γενικών Υποθέσεων της Ευρωπαϊκής 'Ενωσης. Διαμαρτυρήθηκα επίσης στον Τούρκο Υπουργό Εξωτερικών κ. Gem, στο περιθώριο της Συνόδου Υπουργών Εξωτερικών και 'Αμυνας της ΔΕΕ στη Ρώμη (16-17/11). Συζήτησα εξάλλου διεξοδικά το θέμα και με τον Οικουμενικό Πατριάρχη στη Βενετία, στις 14/11. Ανάλογη ενημέρωση για το γεγονός έγινε σε μεγάλο αριθμό φίλων χωρών, μέσω των ελληνικών Πρεσβειών, οι οποίες επέδειξαν ενδιαφέρον και εξέφρασαν την ανησυχία τους για την τροπή των πραγμάτων. Επιπλέον, ο Υφυπουργός Εξωτερικών κάλεσε τον Τούρκο Πρέσβη στην Αθήνα, στον οποίο υπογράμμισε τον πολιτικό χαρακτήρα του διαβήματος και αντιπαρερχόμενος τις νομικές ή τεχνικές πτυχές της υπόθεσης, κατήγγειλε την απόφαση καθαίρεσης ως νέα απόπειρα δημιουργίας τετελεσμένου σε βάρος της ελληνικής ομογένειας. Ταυτόχρονα εξέφρασε την ανησυχία της Κυβέρνησης, εφιστώντας την προσοχή του Τούρκου Πρέσβη στη γενικότερη τακτική της 'Αγκυρας σε ζητήματα διοίκησης των ομογενειακών ιδρυμάτων. Το ζήτημα βαίνει πέρα από το διμερές ελληνο-τουρκικό πλαίσιο και ενδιαφέρει το σύνολο του Ορθοδόξου Χριστιανισμού. Με βάση τον οικουμενικό χαρακτήρα του Πατριαρχείου, η επαναλειτουργία της Σχολής συνιστά μία από τις πολλές προϋποθέσεις που θα έπρεπε να εκπληρωθούν ώστε να μπορέσει το Οικουμενικό Πατριαρχείο να συνεχίσει το πολύπλευρο έργο του. Γι'αυτό και η κινητοποίηση των ελληνικών Αρχών στη διάρκεια των τελευταίων μηνών έχει σκοπό από τη μια μεριά να ενημερώσει τις Κυβερνήσεις και τη διεθνή κοινή γνώμη, ιδιαίτερα στις χώρες που υπάρχει ορθόδοξο ομογενειακό στοιχείο και από την άλλη να εστιάσει τις προσπάθειες στην επιδιωκόμενη επαναλειτουργία της Θεολογικής Σχολής της Χάλκης. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

19. Στην με αριθμό 3634/10-11-98 ερώτηση δόθηκε με το υπ' αριθμ. 270/18-11-98 έγγραφο από τον Αναπληρωτή Υπουργό Εξωτερικών η ακόλουθη απάντηση: 

"Σε απάντηση της ερώτησης 3634/10.11.98 του Βουλευτή κ. Απ. Ανδρεουλάκου, σας γνωρίζουμε τα εξής: 

Η Ελληνική Κυβέρνηση παρακολουθεί στενά τις εξελίξεις που αφορούν τη λειτουργία της Ιεράς Θεολογικής Σχολής της Χάλκης, η οποία διακόπηκε αυθαίρετα το 1971 με απόφαση του Συνταγματικού Δικαστηρίου της Τουρκίας. Η πρόσφατη απόφαση καθαίρεσης των μελών της Εφορευτικής Επιτροπής της Σχολής, βασίσθηκε σε ανυπόστατες κατηγορίες για οικονομικές ατασθαλίες και άσκηση αντιτουρκικής προπαγάνδας και ήλθε να προστεθεί σε μία σειρά συστηματικών μεθοδεύσεων που οδήγησαν σταδιακά στον αποδεκατισμό του Ελληνισμού της Τουρκίας. 

Η Κυβέρνηση έχει ήδη προβεί στις δέουσες παραστάσεις, τόσο προς την τουρκική πλευρά, όσο και προς τις φίλες χώρες, προκειμένου να αρθεί η απαράδεκτη αυτή κατάσταση. Είχα την ευκαιρία να αναφερθώ διεξοδικά στο θέμα, κατά την διάρκεια του τελευταίου (9.11.98) Συμβουλίου Γενικών Υποθέσεων της Ευρωπαϊκής 'Ενωσης. Διαμαρτυρήθηκα επίσης στον Τούρκο Υπουργό Εξωτερικών κ. Gem, στο περιθώριο της Συνόδου Υπουργών Εξωτερικών και 'Αμυνας της ΔΕΕ στη Ρώμη (16-17/11). Συζήτησα εξάλλου διεξοδικά το θέμα και με τον Οικουμενικό Πατριάρχη στην Βενετία, στις 14/11. Ανάλογη ενημέρωση για το γεγονός έγινε σε μεγάλο αριθμό φίλων χωρών, μέσω των ελληνικών Πρεσβειών, οι οποίες επέδειξαν ενδιαφέρον και εξέφρασαν την ανησυχία τους για την τροπή των πραγμάτων. Το ζήτημα βαίνει πέρα από το διμερές ελληνο-τουρκικό πλαίσιο και ενδιαφέρει το σύνολο του Ορθοδόξου Χριστιανισμού. Με βάση τον οικουμενικό χαρακτήρα του Πατριαρχείου, η επαναλειτουργία της Σχολής συνιστά μία από τις πολλές προϋποθέσεις που θα έπρεπε να εκπληρωθούν ώστε να μπορέσει το Οικουμενικό Πατριαρχείο να συνεχίσει το πολύπλευρο έργο του. Γι' αυτό και η κινητοποίηση των ελληνικών Αρχών στη διάρκεια των τελευταίων μηνών έχει σκοπό από τη μια μεριά να ενημερώσει τις Κυβερνήσεις και τη διεθνή κοινή γνώμη, ιδιαίτερα στις χώρες που υπάρχει ορθόδοξο ομογενειακό στοιχείο και από την άλλη να εστιάσει τις προσπάθειες στην επιδιωκόμενη επαναλειτουργία της Θεολογικής Σχολής της Χάλκης. 

Ο Αναπληρωτής Υπουργός 

ΓΙΩΡΓΟΣ Α. ΠΑΠΑΝΔΡΕΟΥ" 

20. Στην με αριθμό 3568/6-11-98 ερώτηση δόθηκε με το υπ' αριθμ. 39348/24-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Σε απάντηση της ερώτησης 3568/6-11-98 του Βουλευτού κ. Ηλία Βεζδρεβάνη, για 'Εργα ύδρευσης και Μελέτες έργων ύδρευσης στο Ν. Θεσπρωτίας, σας πληροφορούμε τα εξής: 

1. Κατεστραμμένα δίκτυα ύδρευσης στο Ν. Θεσπρωτίας δεν υπάρχουν καθόσον τα τελευταία χρόνια έχουν αντικατασταθεί όλα τα δίκτυα, που παρουσίαζαν προβλήματα και έθεταν σε κίνδυνο την υγεία των κατοίκων. 

Προβλήματα στην υδροδότηση των Ο.Τ.Α. πάντα προκύπτουν, αντιμετωπίζονται όμως άμεσα και αποτελεσματικά με μελέτες, που συντάσσονται από την Τ.Υ.Δ.Κ. 

2. Νέες πηγές ύδρευσης έχουν επισημανθεί και είναι οι μεγάλες πηγές του Σουλίου, της Λαγκαβίτσας, των Αναβρυστικών και των Πέντε Εκκλησιών, οι οποίες θα λύσουν οριστικά το πρόβλημα ύδρευσης των Ο.Τ.Α. του Νομού Θεσπρωτίας. 

'Ηδη έχει συνταχθεί μελέτη σε οριστικό σχέδιο, που προβλέπεται να υδρεύσει το σύνολο σχεδόν του Νομού από τις παραπάνω πηγές. 

Τέλος προεγκρίθηκε ποσό 2,5 δις δραχμών για να δημοπρατηθεί τμήμα του έργου και αναμένεται η σχετική απόφαση έγκρισης από την Περιφέρεια Ηπείρου, γίνεται δε προσπάθεια ένταξης του υπόλοιπου έργου στο Τρίτο Κοινοτικό Πλαίσιο Στήριξης. 

Ο Υφυπουργός 

Γ. ΦΛΩΡΙΔΗΣ" 

21. Στην με αριθμό 3430/4-11-98 ερώτηση δόθηκε με το υπ' αριθμ. 13/23-11-98 έγγραφό του από τον Υφυπουργό Οικονομικών η ακόλουθη απάντηση: 

"Απαντώντας στην 3430/4-11-98 ερώτηση που κατέθεσε στη Βουλή ο Βουλευτής κ. Ε. Στάϊκος σχετικά με τις εκτιμήσεις της αξίας των μεταβιβαζομένων αγροτικών ακινήτων από τις ΔΟΥ, σας γνωρίζουμε τα ακόλουθα: 

Σύμφωνα με την κείμενη φορολογική νομοθεσία για τον υπολογισμό του οικείου φόρου σε περίπτωση μεταβίβασης ακινήτων που βρίσκονται εκτός αντικειμενικού συστήματος, λαμβάνεται υπόψη η αξία αυτών, όπως προσδιορίζεται από τις ΔΟΥ με βάση τα συγκριτικά στοιχεία που έχουν διαμορφωθεί από τις μεταβιβάσεις παρόμοιων περιουσιακών στοιχείων. 

Το Υπουργείο, με την αριθμ. 1035820/99/21-3-96 ΠΟΛ 1091 εγκύκλιο διαταγή έχει δώσει σαφείς και λεπτομερείς οδηγίες για τον τρόπο υπολογισμού της αξίας των ακινήτων έτσι ώστε αυτές να συμπίπτουν κατά το δυνατόν με εκείνες της αγοράς. 

Πέραν όμως αυτών, από τις αρχές του 1999, θα τεθεί σε εφαρμογή σύστημα αντικειμενικού προσδιορισμού της αξίας όχι μόνο των αγροτικών (γηπέδων - αγροτεμαχίων) ακινήτων αλλά γενικά όλων των ακινήτων των οποίων η αξία υπολογίζεται σήμερα βάσει συγκριτικών στοιχείων των ΔΟΥ. 

Με το νέο αυτό σύστημα εκτιμάται ότι γενικά οι αξίες που θα προκύπτουν θα είναι χαμηλότερες από αυτές που σήμερα έχουν διαμορφωθεί. 

Ο Υφυπουργός 

Γ. ΔΡΥΣ" 

22. Στην με αριθμό 3759/12-11-98 ερώτηση δόθηκε με το υπ' αριθμ. 377/23-11-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Σε απάντηση της ερώτησης 3759/12-11-98 του Βουλευτή κ. Γ. Καρατζαφέρη, και για τα θέματα που άπτονται των αρμοδιοτήτων του Υπουργείου μας, σας γνωρίζουμε τα ακόλουθα: 

1.- 'Εχουν δοθεί κατάλληλες οδηγίες στις Λιμενικές Αρχές Β.Α. Αιγαίου για εντατικοποίηση των διενεργούμενων από τα περιπολικά τους σκάφη περιπολιών με σκοπό την προστασία των Ελλήνων αλιέων από Τουρκικές προκλήσεις. 

2.- Επιπρόσθετα το ΥΕΝ εκτιμώντας τη σοβαρότητα του προβλήματος και μετά τα πρόσφατα κρούσματα παρενοχλήσεων Ελληνικών αλιευτικών σκαφών από Τουρκικές ακταιωρούς έχει προγραμματίσει την ενίσχυση των Λιμενικών Αρχών της ευαίσθητης αυτής περιοχής με επιπλέον περιπολικά σκάφη. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ"
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα ότι ο Υπουργός Εσωτερικών, Δημόσιας Διοίκησης και Αποκέντρωσης υπέβαλε στον Πρόεδρο της Βουλής των Ελλήνων την 'Εκθεση Πεπραγμένων του έτους 1998 και Προγραμματισμό Δράσης του έτους 1999, σύμφωνα με το άρθρο 6 του νόμου 2344/95. 

Οι Βουλευτές κύριοι Θεόδωρος Πάγκαλος, Κίμων Κουλούρης, Κάρολος Παπούλιας, Κωνσταντίνος Στεφανής, Ελισσάβετ Παπαδημητρίου, Γεώργιος Σαλαγκούδης, Ιωάννης Διαμαντίδης, Βασίλειος Κορκολόπουλος ζητούν την άδεια του Σώματος για να απουσιάσουν στο εξωτερικό για διαφόρους λόγους που εκτίθενται στα σχετικά έγγραφα που απηύθυναν στον Πρόεδρο της Βουλής. 

Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς παρεσχέθη η ζητηθείσα άδεια. 

Δελτίο Αναφορών και Ερωτήσεων της Τρίτης 20 Απριλίου 1999 

Α. ΑΝΑΦΟΡΕΣ-ΕΡΩΤΗΣΕΙΣ πρώτου κύκλου ('Αρθρο 130, παρ. 5 Καν. Βουλής). 

1. Η με αριθμό 6706/10.2.1999 ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Θεοδώρου προς τον Υπουργό Εργασίας και Κοινωνικών Ασφαλίσεων, σχετικά με την επίλυση του προβλήματος μετακίνησης των ατόμων με Ειδικές Ανάγκες στη Χαλκίδα, για την περιοδική εξέτασή τους από Επιτροπές των Ασφαλιστικών τους Ταμείων. 

2. Η με αριθμό 5145/15.12.1998 ερώτηση της Βουλευτού της Νέας Δημοκρατίας κ. 'Αννας Ψαρούδα-Μπενάκη προς τον Υπουργό Εθνικής Παιδείας και Θρησκευμάτων, σχετικά με τον τρόπο πρόσληψης του Διδακτικού Επιστημονικού Προσωπικού στα Τμήματα του Πανεπιστημίου Αθηνών. 

3. Η με αριθμό 8417/18.3.1999 ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικά με τη λήψη μέτρων για την πλήρωση των κενών θέσεων ιατρικού προσωπικού στο Κέντρο Υγείας του Δήμου Ζαγοράς Πηλίου. 

4. Η με αριθμό 7557/9.3.1999 ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με την αύξηση των πιστώσεων στα Ανώτατα Εκπαιδευτικά Ιδρύματα (ΑΕΙ) της Χώρας. 

Β. ΑΝΑΦΟΡΕΣ-ΕΡΩΤΗΣΕΙΣ δευτέρου κύκλου ('Αρθρο 130 παρ. 5 Καν. Βουλής). 

1. Η με αριθμό 7593/9.3.1999 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τις προθέσεις της Κυβέρνησης να χαρακτηρίσει το Περιφερειακό Ιατρείο Γλώσσας Σκοπέλου ως Κέντρο Εφημερίας. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ'αριθμόν 41/6-4-99 επερώτηση των Βουλευτών του Δημοκρατικού Κοινωνικού Κινήματος κυρίων: Δημητρίου Τσοβόλα, Γεωργίου Ρόκου, Ιωάννη Δημαρά, Αναστασίου Ιντζέ, Ιωάννη Αράπη, Γεωργίου Καρατάσου, κ. Βασιλικής Αράπη-Καραγιάννη και Γεωργίου Τσαφούλια προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων και Οικονομικών, σχετικά με την πολιτική της Κυβέρνησης στο χώρο της Δημόσιας Υγείας - ΕΣΥ. 

Κατά τη συζήτηση αυτής της επερωτήσεως ορίζεται ως Κοινοβουλευτικός Εκπρόσωπος του Κομμουνιστικού Κόμματος Ελλάδας ο κ. Απόστολος Τασούλας και από τη Νέα Δημοκρατία ορίζεται ο κ. Βασίλειος Μιχαλολιάκος. 

Ο κ. Γεώργιος Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι Χρόνια Πολλά. 

Αυτή η περίοδος, αναπάντεχα και απρόβλεπτα για μας, μας δίνει τη δυνατότητα να ξεκινήσουμε επίκαιρα για ένα θέμα που είναι κυρίαρχο για τον άνθρωπο, την υγεία. Μια εποχή που οι ανελέητοι βομβαρδισμοί στα Σκόπια δημιούργησαν -πέρα από την υπονόμευση της ίδιας της ζωής άμεσα με τόσους αμάχους να σκοτώνονται- μόλυνση στο περιβάλλον. Τα τοξικά αέρια που υπερίπτονται ημών αυτή τη στιγμή, δείχνουν ότι δυστυχώς η παγκόσμια κρίση του συστήματος που απαξιώνει τη ζωή και τον άνθρωπο βρίσκεται στο αποκόρυφο για μια φορά ακόμη. 

Αλήθεια, εμείς οι πολιτικοί πέρα από την καθημερινή συζήτηση σε επιμέρους θέματα, πότε θα έρθει η ώρα να αντιληφθούμε ότι η υγεία για τον άνθρωπο είναι βασική μας υποχρέωση, βασικός μας στόχος. 

Βεβαίως το Εθνικό Σύστημα Υγείας στη χώρα μας νοσεί. Και δεν το λέω μόνο εγώ, κυρίες και κύριοι συνάδελφοι, το λέμε όλοι μας. Το επιβεβαίωσε και ο νέος Υπουργός Υγείας ο κ. Παπαδήμας πρόσφατα, ο οποίος ζήτησε συγγνώμη από τον ελληνικό λαό αμέσως μετά την ενημέρωσή του και τις περιοδείες του στα πρώτα νοσοκομεία για την κατάληξη του Εθνικού Συστήματος Υγείας. 

'Ομως, φοβάμαι, πως έτσι κι αλλιώς είναι ένα σημαντικό ζήτημα που αφορά βεβαίως όλους μας και έτσι μεγιστοποιείται. Αφορά δυστυχώς και επιμέρους κομμάτια της κοινωνίας, τη σύγχρονη λογική του κέρδους, η οποία συγκροτεί συμφέροντα που συγκρούονται πολλές φορές με τις δικές μας πολιτικές βουλήσεις. 'Ετσι, πρέπει να πει κανείς ευθέως στον εαυτό του αλλά και σε μας που ασκούμε σήμερα κοινοβουλευτικό έλεγχο στον κύριο Υπουργό, ότι δεν χρειάζονται μόνο διαπιστώσεις. Δεν χρειάζεται μόνο πολιτική βούληση. Χρειάζεται πολιτικό θάρρος για να μπορέσει πράγματι το Εθνικό Σύστημα Υγείας να βρει το δρόμο του. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ). 

Ζούμε βέβαια και μια πολιτική εποχή κρίσιμη. Η επικράτηση του νεοφιλελευθερισμού ανά τον κόσμο, που τη ζει κανείς σήμερα σε όλα τα επίπεδα, αλλάζει τους δρόμους, δυστυχώς, όμως αλλάζει και τους στόχους. 

Κάποτε, σε μια προηγούμενη περίοδο, έξω από τα ιδεολογήματα και τις πολιτικές θέσεις, διαπίστωνε κανείς την ανάγκη της στήριξης της υγείας του ανθρώπου. Ακόμη και αυτό το σκληρό νεοφιλελεύθερο σύστημα τότε τον ήθελε υγιή για να είναι παραγωγικός. 

Σήμερα φαίνεται πως κι αυτό το στάδιο το πανανθρώπινο και τη λογική τα έχουμε υπερπηδήσει και έτσι εμμένουμε μόνο στη λογική του συστήματος της κερδοφορίας, εγκαταλείποντας κάθε μέρα και περισσότερο την ανθρώπινη αξία, την υγεία των πολιτών. 

Στη χώρα μας το ΕΣΥ υποβαθμίζεται. Την ίδια στιγμή αποκτάει έδαφος μέρα με τη μέρα και περισσότερο η ιδιωτική υγεία, η ιδιωτική πρωτοβουλία, η οποία λειτουργεί όχι μέσα από τη λογική του κέρδους και μόνο, ταυτόχρονα όμως της παροχής των υπηρεσιών σε μια ευνομούμενη πολιτεία. Το ίδιο διεισδύει καθημερινά με την ανοχή της πολιτείας στη δημόσια υγεία, στο δημόσιο σύστημα και το καταρρακώνει. 

Μου κάνει εντύπωση, διαβάζοντας σήμερα, για να συγκροτήσω τη σκέψη και το λόγο, τον Τύπο, οι παρατηρήσεις του κυρίου Υπουργού μετά την επίσκεψη που έκανε στα νοσοκομεία, που ανταποκρίνονται πλήρως στις προαναγγελθείσες παρατηρήσεις, που είχαν προηγηθεί ένα χρόνο πριν, όταν οι επιτυχημένοι, κατά τα άλλα, επιχειρηματίες, ο κ. Κόκκαλης με τον κ. Αποστολόπουλο, έφτιαξαν την κοινή τους εταιρία, στην οποία προαναγγέλλανε με τη δημιουργία της, τον έλεγχο ουσιαστικά του ΕΣΥ, των είκοσι πέντε νοσοκομείων, όπως αναφορικά είχε πει και ο κύριος Υπουργός, που προέβλεπε ότι θα εγκαταλειφθούν. 

'Αραγε, λειτουργούν μέσα στο πλαίσιο υπόδειξης αυτών των φωστήρων της ιδιωτικής οικονομίας, οι οποίοι κάθε άλλο παρά για τους πολίτες ενδιαφέρονται εκ των πραγμάτων σαν συγκροτημένες εταιρίες κερδοφορίας σε ένα σύστημα οικονομίας και αγοράς ελεύθερο; 

Κύριοι συνάδελφοι, τα τελευταία χρόνια υπήρξε μία αναλαμπή. 'Ηταν το 1983 όταν ψηφίστηκε ο νόμος σ' αυτήν τη Βουλή για τη συγκρότηση του ΕΣΥ, που προέβλεπε παράλληλα μια διάρθρωση του συστήματος ικανή να αντιμετωπίσει τουλάχιστον αυτήν την εποχή με ένα σύγχρονο τρόπο και αποτελεσματικό το όλο θέμα, το οποίο και οι εικασίες του κ. Δοξιάδη σε μια προηγούμενη κυβέρνηση βρήκαν σθεναρή αντίσταση στο ίδιο το πολιτικό του κόμμα. Κι ενώ ξεκίνησε και αποτέλεσε ίσως τη μεγαλύτερη επιτυχία των Κυβερνήσεων του Ανδρέα Παπανδρέου, εγκαταλείφθηκε στη μέση, για να έρθει η ώρα σήμερα να υπονομεύεται καθημερινά ό,τι πρόλαβε μέχρι τότε να έχει γίνει. 

Η είσοδος των ασθενών στο σύστημα υγείας κάποτε περνούσε μέσα από την ιδιωτική πρωτοβουλία. Με τη δημιουργία των ελληνικών κέντρων υγείας, που είχαν προγραμματιστεί να είναι τετρακόσια, που έγιναν μόνο αυτά του αγροτικού τύπου τα εκατόν εβδομήντα, υπήρχε και μια άλλη δυνατότητα, η εισαγωγή στο σύστημα να γίνεται μέσα από δημόσια φροντίδα. 

Βέβαια αντέδρασαν και ήταν λογικό όσοι είχαν συμφέροντα και ήταν οι ιδιώτες γιατροί, οι οποίοι έχαναν την πελατεία τους, αλλά ήταν και οι ιδιωτικές κλινικές, οι οποίες φοβόντουσαν ότι έτσι δεν θα είχαν την άμεση σχέση με το σύστημα. Και έτσι, μέσα από αντιδράσεις και πολιτικές διαπλοκές παρέμειναν εκατόν εβδομήντα τα κέντρα μόνον αγροτικού τύπου και δεν προχωρήσαμε στη δημιουργία κέντρων υγείας αστικού τύπου. Και αρχίζει από εκεί και πέρα ο γολγοθάς των ασθενών. 

Για να μπει κανείς στο σύστημα υγείας σήμερα, υποχρεούται ξανά, για μια ακόμα φορά, λόγω και της μη εμπιστοσύνης που έχει πια ο πολίτης τα τελευταία χρόνια στο ΕΣΥ, η στροφή προς την ιδιωτική υγεία ή την λανθασμένη αξιοποίηση των εξωτερικών ιατρείων των νοσοκομείων, τα οποία δυστυχώς τις πρώτες ώρες της λειτουργίας τους δέχονται τους πελάτες των ιδιωτικών γιατρών, που είναι άμεσα συνδεδεμένα μέσα από τη δικιά τους επαγγελματική κρίση, με τους γιατρούς των νοσοκομείων. 

Η λογική των γιατρών αποκλειστικής απασχόλησης κατερρίφθη. Η μη δυνατότητα παρέμβασης του κράτους στον έλεγχο παραγωγής γιατρών σε μια κοινωνία που λειτούργησε έτσι από μόνη της χωρίς λογική, χωρίς στατιστικές ανάγκες, χωρίς επιστημονικά συγκροτημένες πανεπιστημιακές μονάδες, είχε και τις πρώτες αντεγκλήσεις μεταξύ των γιατρών. Και έτσι αυτοί που ήταν οι χειριστές αρχικά του συστήματος σήμερα να είναι οι πρώτοι που έχουν αγωνία για την εξέλιξη. Βλέπουν αυτό που ικανοποίησε τους ίδιους που το είχαν αντιμετωπίσει εν μέρει με την απτή συνεργασία του ιδιώτη γιατρού και του γιατρού του δημόσιου τομέα, σήμερα από κοινού να συγκροτεί μέτωπο αναζητώντας λύση, γιατί βλέπει ότι αυτή η συνέχιση της στροφής προς την ιδιωτική υγεία θα τους κάνει φτωχούς συγγενείς και υπάλληλους του συστήματος. 

Είμαστε η χώρα που στατιστικά έχουμε το μεγαλύτερο αριθμό γιατρών στην Ευρώπη και είναι αμαρτία να μη μπορούμε να συγκροτήσουμε σύστημα υγείας, να μη μπορούμε να συγκροτήσουμε τα μέτωπα συνύπαρξης της ιδιωτικής και δημόσιας υγείας. Και κάθε μέρα να δίνουμε βήματα σε επιχειρηματίες οι οποίοι συγκρούονται άμεσα σήμερα και παρεμποδίζουν την ανάπτυξη του ΕΣΥ. 

Πώς μπορεί να απαντήσει κανείς μετά την ψήφιση του νόμου πλαίσιου για τη λειτουργία του Νοσοκομείου Παπαγεωργίου, να μη λειτουργεί σήμερα; Εάν δεν πάρει το πολιτικό θάρρος το Υπουργείο να συγκρουστεί με το κατεστημένο των πανεπιστημιακών γιατρών, το οποίο θέλει να διαμορφώσει για μια φορά ακόμα το ΕΣΥ, στα πλαίσιά του, στον έλεγχό του, δεν θα το λειτουργήσει ή όταν θα το λειτουργήσει, θα το λειτουργήσει κουτσουρεμένα. 

Την ίδια στιγμή συγκροτούνται τα ιδιωτικά νοσοκομεία, τα ιατρικά κέντρα και στη Θεσσαλονίκη όπως έγινε και στην Αθήνα, ούτως ώστε με τη συνεχή υπονόμευση λειτουργίας του δημόσιου νοσοκομείου, να μεγιστοποιείται η δυσπιστία των πολιτών και να οδηγούνται κάθε μέρα και περισσότερο, πέρα από την αδυναμία που έχουν μέσα από μια οικονομική πολιτική που περιορίζει καθημερινά το εισόδημα, ξεπουλώντας τα υπολείμματα τους, να οδηγούνται για μια ακόμα φορά στις κλινικές. 

'Οταν το 1992 ο κ. Σούρλας είχε τολμήσει τις πρώτες παρεμβάσεις στο σύστημα μετατρέποντας τον Ερυθρό Σταυρό ή δίνοντάς του τη δυνατότητα μέσω δημιουργίας μιας θυγατρικής εταιρείας του Ερίκου Ντινάν και της στροφής εκεί προς τον ιδιωτικό έλεγχο, τότε το ΠΑΣΟΚ δια του κ. Οικονόμου, το είχε καταψηφίσει και έλεγε ότι αυτό θα αποτελέσει την ταφόπετρα του ΕΣΥ. Σε συνεχείς ερωτήσεις που κάναμε εδώ αποσιωπήθηκε το θέμα. Πολλές φορές που αναγκαζόσασταν εκ των πραγμάτων να απαντήσετε σε επίκαιρες ερωτήσεις μας, χρησιμοποιούσατε και το ψεύδος. Πολλές φορές μας διαβεβαιώσατε για πολλά πράγματα πως δεν θα γίνουν, αλλά τα κάνατε. 'Αλλες φορές μας είπατε ότι αυτά τα πράγματα θα γίνουν προθεσμιακά σε ένα μήνα και περνούν μήνες και δεν εχουν λειτουργήσει. Ο τρόπος που διοικείται το ΕΣΥ είναι ιατροκεντρικό και το ξέρετε πολύ καλά. 

'Εχετε εντάξει στο ΕΣΥ μόνο τους επιστήμονες γιατρούς, αφήνοντας γενικά εκτός συστήματος το νοσηλευτικό και το διοικητικό προσωπικό. Οι ίδιες οι προμήθειες συγκροτούνται από επιτροπές που απαρτίζονται από γιατρούς, λες και αυτοί έχουν οικονομικοτεχνικές γνώσεις για να μπορέσουν να παρέμβουν, να εμπορευθούν και να διαχειριστούν. Επίσης, η έμμονη λογική σας είναι να διορίζετε στα διοικητικά συμβούλια πάλι γιατρούς. 

Ακόμη, ενώ προχωρήσατε σ' ένα διεθνή διαγωνισμό στο πλαίσιο της δικιάς σας πολιτικής -για την οποία εμείς έχουμε μια άλλη λογική και μια άλλη πρόταση- για την πρόσληψη τριάντα μάνατζερς, σιωπηρά το έχετε εγκαταλείψει. Ούτε την πολιτική σας δεν μπορείτε να υλοποιήσετε φοβούμενοι τη σύγκρουση με το ιατρικό αλλά και το παραϊατρικό κατεστημένο και όλο αυτό το κύκλωμα συμφερόντων που έχει δημιουργηθεί. Σας παραπληροφορούν κάθε φορά οι ίδιοι οι οποίοι διαχειρίζονται και διαπλέκονται με τα διάφορα συμφέροντα. Και έτσι με ευκολοπιστία τα δέχεστε, γιατί ασφαλώς δεν μπορείτε να τα ελέγξετε. Στατιστικές υπηρεσίες δεν υπάρχουν, δεν λειτουργούν. 

Επικαλεσθήκατε και στην πρόσφατή σας δήλωση-συνέντευξη αριθμούς τους οποίους προσπάθησα να βρω και ν'αναλύσω οι οποίοι δεν ευσταθούν. Και καλά κάνατε και δεν χρησιμοποιήσατε επώνυμα νοσοκομεία όταν αναφερόσασταν σε στοιχεία και αριθμούς, είτε όσον αφορά την προμήθεια των εστιατορίων είτε όσον αφορά τη δυνατότητα του τεχνικού προσωπικού να ανταποκρίνεται στη δυνατότητα συντήρησης των κτιρίων και άλλων απαραίτητων εργασιών κλπ., γιατί εάν σας ζητούσε κάποιος να του φέρετε μια στατιστική μελέτη, δεν θα είχατε αυτήν τη δυνατότητα διότι δεν υπάρχουν δεδομένα. Και δεν υπάρχουν δεδομένα, γιατί εσείς χρόνια τώρα μέσα στο νοσοκομειακό σύστημα δεν προχωράτε σ'έναν κανονισμό λειτουργίας για να ξέρει ο καθένας τι κάνει, ποιες είναι οι πραγματικές του ευθύνες, ποιες είναι οι πραγματικές του υποχρεώσεις, πώς μπορούν πράγματι να ελεγχθούν για να μπορείτε έτσι να έχετε κάποια στοιχεία όταν θέλετε ν'ασκήσετε κάποια πολιτική. Δεν μπορείτε, έστω και αν το θέλετε, να ασκήσετε πολιτική όπως είναι συγκροτημένο σήμερα το ΕΣΥ. Και το αφήνετε έτσι. Και το αφήνετε έτσι, πολύ φοβάμαι, γιατί μέσα από τα αδιέξοδά του ενισχύετε την ιδιωτική πρωτοβουλία. Και αυτό είναι μια πολιτική σας επιλογή. 'Ομως, δεν μπορείτε να τα διαλύσετε όλα. Κάτι πρέπει να γίνει. Να λειτουργήσει ο δημόσιος τομέας σαν μηχανισμός παρέμβασης γι'αυτούς που δεν έχουν. Γιατί δεν μπορείτε να αμφισβητήσετε, ότι οι φτωχοί στην Ελλάδα έχουν γίνει φτωχότεροι και περισσότεροι και ότι γι'αυτούς το ιδιωτικό σύστημα υγείας δεν θα δώσει ποτέ λύση. 

Οι προμήθειες υλικών έχουν δημιουργήσει ένα υπέρογκο κόστος. Αναφορικά με τη διακίνηση των φαρμάκων, όταν διαβάζει κανείς στοιχεία και τα συγκρίνει με τα ευρωπαϊκά δεδομένα, ανατριχιάζει, όταν διαπιστώνει ότι έχουν αυξηθεί τα τελευταία έξι χρόνια κατά 598% οι δαπάνες για τα φάρμακα. 'Εχουμε το οικτρό φαινόμενο του 2% επί του ΑΕΠ κόστος για τα φάρμακα και όχι διότι αυτά είναι απαραίτητα επειδή ο ελληνικός λαός νοσεί. Αντίθετα, νοσεί το σύστημα το οποίο εσείς διαχειρίζεστε. 

Η πολυφαρμακία είναι επικίνδυνη πράξη, αλλά είναι κερδοφόρα και σεις στη λογική του κέρδους ενδίδετε εύκολα. Σήμερα, οι περισσότεροι γιατροί έχουν μετατραπεί δυστυχώς σε πλασιέ φαρμάκων. Τρέχουν στους "γιατρούς χωρίς σύνορα" γιατί δεν έχουν διέξοδο στο κράτος. Οι παλιοί σας "σύμμαχοι" κατά το σύστημα θα βγουν ενάντια σε σας, γιατί τους κάνατε πολλούς χαϊδεύοντάς τους τ' αυτιά, τους δημιουργήσατε αδιέξοδο, κλείνετε το ΕΣΥ, περιορίζοντάς το κάθε μέρα και περισσότερο, αφήνοντάς τους ουσιαστικά στο έλεος των επιχειρηματιών που συγκροτούν το νέο σύστημα υγείας τους οποίους θα χρησιμοποιήσουν σαν απλούς υπάλληλους. 

Κύριε Υπουργέ, αυτά που εσείς ομολογήσατε δεν σας απαλλάσσουν. Σας δημιουργούν ευθύνη. Σκεφθείτε όμως πως αν δεν έχετε το κουράγιο να πάρετε πολιτικές αποφάσεις, να συγκρουστείτε με συμφέροντα, δεν θα ολοκληρώσετε τίποτε απ' αυτά που με μισόλογα έχετε υποσχεθεί γιατί θεσμικά δεν έχετε παρέμβει. 'Οπως παραδείγματος χάρη μιλάτε σήμερα ακόμη για προσωρινές προσλήψεις εποχικών -ακούστε, εποχικών!- υπαλλήλων. Δηλαδή το καλοκαίρι, θα παίρνετε γιατρούς και θα τους απολύεται το χειμώνα για να καλύψετε μόνιμες θέσεις που είναι ακάλυπτες; 

Κύριε Υπουργέ, είναι πάρα πολλά τα θέματα. Περιορίζομαι εδώ για να αξιοποιήσω τη δευτερολογία μου σε συγκεκριμένα στοιχεία. Εγώ σας έβαλα το πολιτικό σκέλος που λέει πως τελικά μια εποχή παρακμής της πολιτικής, επικράτησης του νεοφιλελευθερισμού και της αντίληψης πως όλα θα λειτουργούν στη λογική του κέρδους, εμείς θα είμαστε πάντα ενάντια σε όσες αποφάσεις και νομοσχέδια φέρνετε που ουσιαστικά υλοποιούν αυτές τις πολιτικές. Επενδύονται μόνο με διαφορετικά λόγια χάριν της πολιτικής η οποία όμως πια έχει γίνει αναποτελεσματική και χαρακτηρίζεται παλαιοκομματική. 

ΠΡΟΕΔΡΕΥΩΝ (Παναγιώτης Ν. Κρητικός): Πριν δώσω το λόγο στον κ. Δημαρά να μου επιτρέψετε, κύριοι συνάδελφοι, να ανακοινώσω στο Σώμα ότι από τα δυτικά θεωρεία παρακολουθούν την συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", είκοσι σπουδαστές και δύο συνοδοί του Ιδρύματος Μπότση. Ενδιαφέρει άμεσα και τον κ. Δημαρά ως δημοσιογράφο! 

(Χειροκροτήματα απ' όλες τις πτέρυγες) 

ΙΩΑΝΝΗΣ ΔΗΜΑΡΑΣ: Μέλλοντες συνάδελφοί μου! 

ΠΡΟΕΔΡΕΥΩΝ (Παναγιώτης Ν. Κρητικός): Επίσης παρακαλώ να εγκρίνετε άδεια απουσίας στο εξωτερικό στον κ. Κωνσταντόπουλο, Πρόεδρο του Συνασπισμού της Αριστεράς και της Προόδου. Εγκρίνει η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Επίσης ο Πρόεδρος του Συνασπισμού κ. Κωνσταντόπουλος με άλλη του επιστολή ορίζει Κοινοβουλευτική Εκπρόσωπο της σημερινής συζήτησης την κ. Στέλλα Αλφιέρη. 

Ο κ. Ιωάννης Δημαράς, Βουλευτής Αθηνών, έχει το λόγο. 

ΙΩΑΝΝΗΣ ΔΗΜΑΡΑΣ: Ευχαριστώ, κύριε Πρόεδρε, χρόνια πολλά. 

Κυρίες και κύριοι συνάδελφοι, η θέση του Δημοκρατικού Κοινωνικού Κινήματος για το δημόσιο χαρακτήρα που πρέπει να έχει η υγεία στην Ελλάδα, έχει ποικιλλοτρόπως και σε κάθε περίπτωση διατυπωθεί στη Βουλή και δημόσια. Επομένως σ' αυτό το κεφάλαιο θα μου επιτρέψετε, σ' αυτήν τη μικρή προσέγγιση την αποψινή να μην την επιχειρήσω. Είναι δεδομένο. 

'Ομως, εκείνο το οποίο διαισθάνομαι και νιώθω είναι ότι αυτή η συζήτηση είναι λίγο μελαγχολική. Γιατί; Γιατί στις Ολομέλειες της Βουλής και κατά τη διάρκεια των επερωτήσεων, των δικαιωμάτων που έχουν δηλαδή τα κόμματα της Αντιπολίτευσης, πολλές φορές έχει έλθει στη Βουλή το θέμα της δημόσιας υγείας. Απ' όλα τα κόμματα της Αντιπολίτευσης και κατά καιρούς έχουν διατυπωθεί οι ανησυχίες όλων για τον τρόπο με τον οποίο οι υπεύθυνοι της Κυβέρνησης χειρίζονται το μεγάλο αυτόν τομέα που λέγεται δημόσια υγεία. 

Θα μου επιτρέψετε να θυμηθώ και να καταφύγω στην εποχή που υπήρχε εκείνο το σύνθημα, "τέρμα στη ντροπή του ράντζου", τότε που κυβερνούσε η Νέα Δημοκρατία και που ήταν ένα σύνθημα του ΠΑ.ΣΟ.Κ. της εποχής εκείνης. 

Από το 1980, οπότε επισημάνθηκε αυτό το σύνθημα, μέχρι σήμερα, δεν έχει γίνει τίποτα. Αλλά το ίδιο ακριβώς σύνθημα διετυπώθη και το 1990, όταν με την προεδρία στη Νέα Δημοκρατία του κ. Μητσοτάκη διετύπωσε η Νέα Δημοκρατία τις απόψεις της στον τομέα της υγείας, λέγοντας ότι τι έγινε με αυτό το σύνθημα, τι θα κάνουμε τώρα. Σήμερα, λοιπόν, είναι γεγονός και είναι αλήθεια ότι τα ράντζα ακόμη υπάρχουν στα δημόσια νοσοκομεία. Και είναι ένα πρόβλημα, το οποίο είμαι βέβαιος ότι απασχολεί και τη σημερινή Κυβέρνηση, μόνο που λύση δεν έχει δοθεί, παρά τις δεσμεύσεις και τις υποσχέσεις που δόθηκαν κατά καιρούς στον ελληνικό λαό. 

Εκείνο το οποίο ίσως έχει μεγαλύτερη σημασία απ' όλα πάντως είναι ότι ακόμη και σήμερα εξακολουθεί να παραμένει συνεχώς ως ο μεγάλος ασθενής της χώρας, ο χώρος της δημόσιας υγείας. 

Αλήθεια, διεπιστώθησαν ελλείμματα ύψους εκατόν ογδόντα δισεκατομμυρίων (180.000.000.000) δραχμών, τα οποία ρυθμίστηκαν τον Ιανουάριο του 1997 και σήμερα, δυστυχώς, βρισκόμαστε στη δυσχερή θέση και εμείς να επισημάνουμε ότι αυτά τα ελλείμματα αναπαράγονται με μεγαλύτερη ταχύτητα. Σήμερα τα χρέη πλησιάζουν τα εβδομήντα δισεκατομμύρια (70.000.000.000) δραχμές, παρά το γεγονός ότι τα έσοδα από τα νοσήλεια αυξήθηκαν κατά 30%. Τι θα γίνει και πώς δραστικά θα παρέμβετε στο χώρο της δημόσιας υγείας; 

Οι προσλήψεις -ένα θέμα το οποίο έθεσε και ο συνάδελφός μου στο Δημοκρατικό Κοινωνικό Κίνημα κ. Ρόκος- και οι εξαγγελίες για στελέχωση νέων νοσοκομειακών μονάδων ή ειδικών τμημάτων όταν ήταν στα όρια του 1993 και του 1994 -πεντέμισι χιλιάδες θέσεις -ήταν οι εξαγγελίες του κ. Κρεμαστινού εάν θυμάστε- ολοκληρώθηκαν μόλις το 1997, ενώ οι τρεισήμισι χιλιάδες θέσεις του κ. Γείτονα, όπως τις εξήγγειλε για το 1997 και το 2000, για το 1998, είναι ακόμα σε εξέλιξη. Με αυτούς τους ρυθμούς απορρόφησης του κρατικού μηχανισμού θα πρέπει να φτάσουμε στο 2003 για να έχουν ολοκληρωθεί. 

Θα θίξω και ένα άλλο θέμα εν τάχει για να προλάβω να κλείσω με ένα θέμα επικαιρότητας. Οι υπερωρίες του προσωπικού και οι εφημερίες των γιατρών περικόπτονται κατά 60% και σε συνδυασμό με τις τεράστιες ελλείψεις του προσωπικού που συνεχώς διευρύνονται, επιταχύνουν την κατάρρευση του συστήματος, κάτι που δεν θέλει, που δεν επιθυμεί και θα αντισταθεί, ο ελληνικός λαός. 

'Ερχομαι σε ένα θέμα επικαιρότητας, κύριε Υπουργέ, και έχει πολύ μεγάλη σημασία, κατά την ταπεινή μου γνώμη, ο τρόπος με τον οποίο θα απαντήσετε στα ερωτήματα, τα οποία βασανίζουν σήμερα τον ελληνικό λαό με όλα όσα έχουν ακουστεί και στα ραδιόφωνα και στις τηλεοράσεις. Το θέμα των τοξικών ουσιών από τον πόλεμο που διεξάγει ο ανθρωπιστικός στρατός του ΝΑΤΟ και των Αμερικάνων εναντίον των Γιουγκοσλάβων στη Σερβία. 

Είναι αλήθεια, γιατί έχω παρακολουθήσει το θέμα από κοντά, ότι πολλοί από τους επιστήμονες, οι οποίοι στελεχώνουν το "ΔΗΜΟΚΡΙΤΟ", έχουν πει ότι γίνονται μετρήσεις, αλλά θέμα κινδύνου ραδιενέργειας δεν υπάρχει. Δεν μπορώ όμως, κύριε Υπουργέ, να αμφισβητήσω ή αν θέλετε, να αντικρούσω την άποψη άλλων επιστημόνων, οι οποίοι στεντορεία τη φωνή διαλαλούν από ραδιοφώνων και τηλεοράσεων το γεγονός ότι η Ελλάδα κινδυνεύει από τις τοξικές ουσίες. Και καταφεύγω στις εκτιμήσεις των εξής καθηγητών του Αριστοτελείου Πανεπιστημίου Θεσσαλονίκης. Συνεντεύξεις τους δημοσιεύτηκαν στα σημερινά ΝΕΑ. 

(Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή) 

Κύριε Πρόεδρε, μπορώ να χρησιμοποιήσω και το χρόνο της δευτερολογίας μου για να ολοκληρώσω; 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν μπορείτε. Δεν μεταφέρεται ο χρόνος της δευτερολογίας και δεύτερον, βάζετε ένα θέμα, το οποίο ... 

ΙΩΑΝΝΗΣ ΔΗΜΑΡΑΣ:'Εχει ξαναγίνει. 

ΠΡΟΕΔΡΕΥΩΝ (Παναγιώτης Ν. Κρητικός): Δεν γίνεται από τον Κανονισμό. Ευχαρίστως, πείτε δύο λέξεις ακόμα καθ'υπέρβαση του χρόνου και εντός του αντικειμένου, φυσικά. 

ΙΩΑΝΝΗΣ ΔΗΜΑΡΑΣ: Δεν είναι το αντικείμενο αυτό; 

ΠΡΟΕΔΡΕΥΩΝ (Παναγιώτης Ν. Κρητικός): Είναι στην επερώτηση; Αν δεν είναι στην επερώτηση, το λέει ρητά ο Κανονισμός. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, με συγχωρείτε. Ο προβληματισμός αυτός δεν είναι ένας προβληματισμός ... 

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι, είναι αυτός προβληματισμός. Μπορεί να ανακύψει και άλλος προβληματισμός και άλλος κλπ. Ο Κανονισμός όμως λέει ότι η συζήτηση περιορίζεται στο περιεχόμενο ... 

ΙΩΑΝΝΗΣ ΔΗΜΑΡΑΣ: Για το θέμα της υγείας του ελληνικού λαού ... 

ΠΡΟΕΔΡΕΥΩΝ (Παναγιώτης Ν. Κρητικός): ... που περιλαμβάνει η επερώτηση. Και αυτό το οποίο προβλέπει ο Κανονισμός είναι σοφό για την ισότητα των όπλων. Δεν μπορεί να αιφνιδιάζεται κανένας με νέα στοιχεία. Εν πάση περιπτώσει, πείτε τη σκέψη σας. Δεν θα αντιδικήσουμε. Σας λέω τι λέει ο Κανονισμός. 

ΙΩΑΝΝΗΣ ΔΗΜΑΡΑΣ: Κύριε Πρόεδρε, σε σχέση με το αντικείμενο και την προσέγγιση έχετε καταθέσει και εσείς επίκαιρη ερώτηση. 

ΠΡΟΕΔΡΕΥΩΝ (Παναγιώτης Ν. Κρητικός): Σύμφωνοι, αλλά δεν τη συζητάω παρεμπιπτόντως. 

ΙΩΑΝΝΗΣ ΔΗΜΑΡΑΣ: Λοιπόν ο κ. Ζερεφός λέει ότι όχι μόνο οι ουσίες αυτές είναι τοξικές, αλλά παράγουν και άλλες εξίσου επικίνδυνες ουσίες. Εισχωρούν στην τροφική αλυσίδα, συσσωρεύονται στον οργανισμό και μπορούν να προκαλέσουν καρκίνο. "Η ζημιά βραχυπρόθεσμα θα είναι τεράστια για την περιοχή", λέει ο κ. Γιάννης Ζιώμας, Αναπληρωτής Καθηγητής στο Εργαστήριο Φυσικής Ατμόσφαιρας στο Αριστοτέλειο Πανεπιστήμιο Θεσσαλονίκης. Υπάρχει όμως και η άλλη η άποψη, την οποία σας είπα πριν, ότι δεν υπάρχει κανένας κίνδυνος να απειληθεί η χώρα μας από τις τοξικές ουσίες. 

Εν τέλει, αυτό που θα ήθελα να σας ρωτήσω, πάντα σε σχέση με το ενδιαφέρον που έχουμε για την υγεία του ελληνικού λαού, είναι το εξής: Γίνονται, κύριε Υπουργέ, μετρήσεις; Ποια είναι τα αποτελέσματα; Ποια μέτρα σκέπτεστε να λάβετε ώστε και να ενημερωθεί ο ελληνικός λαός, αλλά και ο μη γένοιτο, να αντιμετωπίσουμε ένα τέτοιο πρόβλημα και να το ξεπεράσουμε; Αυτό ήθελα να πω. 

ΠΡΟΕΔΡΕΥΩΝ (Παναγιώτης Ν. Κρητικός): Δεν είναι όμως αυτό το αντικείμενό μας. Το θέμα βεβαίως είναι επίκαιρο, είναι σημαντικό, αλλά δεν είναι το αντικείμενο το οποίο συζητάμε. 

Ο κύριος Υπουργός ήρθε εδώ να απαντήσει επί της επερωτήσεως η οποία αφορά τη δημόσια υγεία και το Εθνικό Σύστημα Υγείας. 

Ο κ. Μιχαλολιάκος έχει το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, θα ήθελα να υποβάλω μία παράκληση. 

ΠΡΟΕΔΡΕΥΩΝ (Παναγιώτης Ν. Κρητικός): Για άλλο θέμα εσείς. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Θα ήθελα να έχω την ανοχή του Προεδρείου και του Σώματος για μία παρέκκλιση από τον Κανονισμό και από το έθιμο του κοινοβουλευτικού ελέγχου. 

Αυτήν την ώρα, όπως θα γνωρίζετε ίσως ... 

ΠΡΟΕΔΡΕΥΩΝ (Παναγιώτης Ν. Κρητικός): 'Οχι αυτήν την ώρα, λίγο μετά. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Σε αυτό το χρονικό διάστημα, από τις επτά η ώρα μέχρι τις οκτώ. 

ΠΡΟΕΔΡΕΥΩΝ (Παναγιώτης Ν. Κρητικός): Λίγο μετά. Μετά τις επτάμισι ... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Εν πάση περιπτώσει, για όλους τους πολίτες και προπαντός για τους πολίτες που ασχολούνται ενεργά με την πολιτική, έχει ιδιαίτερο ενδιαφέρον μία εκδήλωση, που πραγματοποιείται από το 'Ιδρυμα Καραμανλή και αφορά τη μνήμη και την προσφορά του Κωνσταντίνου Καραμανλή. 

ΠΡΟΕΔΡΕΥΩΝ (Παναγιώτης Ν. Κρητικός): Είμαστε προσκεκλημένοι όλοι, αλλά οι υποχρεώσεις δεν μας επιτρέπουν όπως αντιλαμβάνεσθε, να συμμετέχουμε. Εσείς βέβαια έχετε έναν εξαιρετικό λόγο ... 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Η παράκλησή μου είναι να μου δώσετε τη δυνατότητα μίας δίλεπτης παρέμβασης. 

ΠΡΟΕΔΡΕΥΩΝ (Παναγιώτης Ν. Κρητικός): Εάν επιτρέπει το Σώμα και είναι πράγματι δίλεπτη η παρέμβαση και κατ' εξαίρεση και χωρίς αυτό να αποτελέσει προηγούμενο, ορίστε έχετε το λόγο. 

ΒΑΣΙΛΕΙΟΣ ΜΙΧΑΛΟΛΙΑΚΟΣ: Ευχαριστώ θερμώς και το Προεδρείο, αλλά προπαντός το ΔΗ.Κ.ΚΙ. που έχει και την πρωτοβουλία. 

Χαιρετίζουμε την πρωτοβουλία του ΔΗ.Κ.ΚΙ., όπως και την πρωτοβουλία από οποιοδήποτε άλλο κόμμα που αναδεικνύει το έλλειμμα που υπάρχει στον τομέα παροχής υπηρεσιών υγείας από το κράτος. 

Ως Νέα Δημοκρατία έχουμε μάλλον κουράσει το Σώμα με τις πολύ συχνές παρεμβάσεις μας πάνω στο θέμα υγεία. 

Θα ήταν πάρα πολύ χρήσιμο και ελπιδοφόρο κάποτε στη Βουλή να μην υπάρχει αντιπαράθεση. Να έχουμε όλοι την αίσθηση ότι στην πατρίδα μας η υγεία παρέχεται με επάρκεια και σε υψηλή ποιότητα. Αυτό εξάλλου ήταν το μεγάλο μήνυμα που έδινε προς τον ελληνικό λαό ο ιδρυτικός νόμος του Ε.Σ.Υ., που θα καταργούσε το φακελάκι, που θα εξαφάνιζε τα ράντζα, που θα έφερνε την ανθρωπιά και θα παρείχε το κοινωνικό αγαθό της υγείας με επάρκεια σε όλους τους πολίτες. 

Σήμερα, διαπιστώνουμε όλοι ότι παρέχεται με ανεπάρκεια και πολλές φορές η ποιότητα είναι χαμηλή και επικίνδυνη. Και είχαμε την ευκαιρία να τονίσουμε πού οφείλεται αυτό. 

Θα ήθελα να αναδείξω ακόμη μία φορά την πολύ χαμηλή χρηματοδότηση, που έχει ο τομέας της υγείας, από τον κρατικό προϋπολογισμό. Είναι περίπου 3% επί του ΑΕΠ στην Ελλάδα, ενώ στην υπόλοιπη Ευρώπη κατά μέσο όρο είναι 9%. 'Εχουμε, λοιπόν, τεράστιο έλλειμμα χρηματοδότησης. 

Δεν έχουμε πεισθεί ότι και αυτοί οι πόροι οι ανεπαρκείς αξιοποιούνται αποτελεσματικά. Δεν έχουμε πεισθεί για τη διαφάνεια. Και βέβαια, η παραοικονομία στα δημόσια νοσοκομεία οργιάζει. Αυτό είναι κάτι που δεν τιμά την εποχή μας και εμάς όλους. 

Είχαμε την ευκαιρία να τονίσουμε την ανεπάρκεια της πρωτοβάθμιας περίθαλψης. Ακόμη ο θεσμός του οικογενειακού γιατρού περιμένει. Τα κέντρα αστικού τύπου μεταφέρονται στο μέλλον. 

Θέλω να ελπίζω ότι οι σημερινές απαντήσεις της πολιτικής ηγεσίας του Υπουργείου θα είναι πειστικότερες από άλλες απαντήσεις που είχαν δοθεί στο παρελθόν. Και θέλω να ελπίζω ακόμη -και με αυτό κλείνω- ότι θα έχει κάποιες πειστικότερες απαντήσεις σήμερα η Κυβέρνηση για το πόσο επιβαρύνεται η υγεία του ελληνικου λαού από όλα όσα λέγονται, ακούγονται και γράφονται από τα μέσα ενημέρωσης, από ειδικούς και μη ειδικούς, για τις επιπτώσεις του πολέμου στα Βαλκάνια και στην Ελλάδα. Θέλω να ελπίζω ότι τουλάχιστον αυτόν τον κίνδυνο δεν θα τον αναλάβουμε. 'Οτι όλα αυτά είναι καθ' υπερβολή. 

Αυτά είχα να πω σήμερα. 

Ευχαριστώ πολύ για την ανοχή και ελπίζω η συνέχεια της συζητήσεως να μη μας υποχρεώσει να παρέμβουμε αργότερα σήμερα ή κάποια άλλη ημέρα. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιωάννης Αράπης έχει το λόγο. 

ΙΩΑΝΝΗΣ ΑΡΑΠΗΣ: Κυρίες και κύριοι συνάδελφοι, η υγεία της πατρίδας μας νοσεί και η ασθένειά της έχει γίνει πλέον χρόνια αρρώστεια. 

Ο νόμος 1397/1983 αποτέλεσε τη σημαντικότερη κατάκτηση της ελληνικής κοινωνίας στον τομέα του κράτους πρόνοιας, θέτοντας τα θεμέλια για τη σύγχρονη οργάνωση και ανάπτυξη του Εθνικού Συστήματος Υγείας (Ε.Σ.Υ.). 

'Ομως η έλλειψη εξειδικευμένου ιατρικού προσωπικού, η ανεπάρκεια της νοσοκομειακής κάλυψης και η λυσσαλέα συντεχνιακή αντίδραση του ευρύτερου συντηρητικού χώρου, ήταν εμπόδια στην εφαρμογή του. 

Κοντά σ' αυτά έλειψε και η συνεχής στήριξη και ο συστηματικός εκσυγχρονισμός τους. Το έργο της δεκαετίας του '80 ήρθαν να ακυρώσουν όλες οι μετά το '89 κυβερνητικές πολιτικές στο χώρο της υγείας, πολιτικές που κυμάνθηκαν από έμμεση υπονόμευση έως ανοιχτή επίθεση και κατεδάφιση των συστηματικοτέρων στηριγμάτων του δημόσιου συστήματος υγείας. Τα παραδείγματα ήταν πολλά. Από την υποβάθμιση της πλήρους και αποκλειστικής απασχόλησης των γιατρών του ΕΣΥ και την υποτίμηση γενικής οικογενειακής ιατρικής με το ν. 2071/92 επί κυβερνήσεως Νέας Δημοκρατίας μέχρι την περσινή αμαρτωλή ίδρυση του Συμβουλίου Ενιαίας Δράσης Υπηρεσιών Υγείας που σκοπό είχε τη μη ίδρυση εθνικού φορέα υγείας, παρ' όλο που αυτός ήταν αναγκαίος για τη σωστή λειτουργία του ΕΣΥ. 

Συνάμα ο συνεχής οικονομικός στραγγαλισμός του ΕΣΥ και η αφαίμαξη των υπηρεσιών υγείας από τα μικρά και μεγάλα συμφέροντα ιδίως στον τομέα των ιατρικών εξετάσεων, οδήγησαν σε μια παρατεταμένη κρίση που η σημερινή κυβερνητική πολιτική την επιτείνει. 

Η κρίση αυτή εκδηλώνεται έντονα στα εξής: 

Στις δυσκολίες πρόσβασης και στην αφερεγγυότητα ολοκλήρωσης της υγειονομικής φροντίδας που παρέχεται στον πολίτη. Δεν έχετε παρά να δείτε τα νοσοκομεία μας, που οι λίστες αναμονής είναι ατελείωτες και μόνο ως επείγον περιστατικό στα εφημερεύοντα μπορεί ο ασθενής, που δεν έχει διασυνδέσεις ή φακελάκι, να νοσηλευτεί. 

Στην άνιση προσφορά υπηρεσιών μεταξύ κέντρου και περιφέρειας, με αποτέλεσμα την υποβάθμιση της περιφέρειας και την επικίνδυνη υπερφόρτωση των νοσοκομείων του κέντρου. 

Η πρωτοβάθμια φροντίδα υγείας στην επαρχία, τα γνωστά κέντρα υγείας, έχουν εγκαταλειφθεί στην τύχη τους από τότε που δημιουργήθηκαν. Η κρίση εκδηλώνεται στην παντελή απουσία ή υπολειτουργία συστημάτων προληπτικής ιατρικής, επείγουσας ιατρικής και πρωτοβάθμιας περίθαλψης, δηλαδή των ακρογωνιαίων λίθων του ΕΣΥ. 

Η κρίση επίσης εκδηλώνεται στον οικονομικό στραγγαλισμό της δημόσιας υγείας, που εκφράζεται με μείωση των δαπανών με μεγάλα κενά, ιδίως στο νοσηλευτικό προσωπικό και δραστική μείωση των αποδοχών. 

Δεν έχει κανείς παρά να ρίξει μια ματιά στα δημόσια νοσοκομεία, που τόσο συχνά κατεβάζουν τα ρολά τους. Δεν έχει παρά να δει τις ελλείψεις σε νοσηλευτικό προσωπικό ή να συγκρίνει τις σημερινές αποδοχές με αυτές που υπήρξαν πριν δέκα χρόνια. 

Ο παρασιτισμός, η κερδοσκοπία, η πολυφαρμακία, η ανυπαρξία ελέγχου στην άσκηση της ιδιωτικής περίθαλψης καλά κρατούν. Η κερδοσκοπική εξάντληση του ΕΣΥ και των ασφαλιστικών ταμείων συνεχίζεται αμείωτη. Τα δικαιώματα και η προστασία του ασθενούς είναι ανύπαρκτα. 

Η Κυβέρνηση με το περσινό νομοσχέδιο, αντί να θεσπίσει και να ενισχύσει το θεσμό του οικογενειακού γιατρού, απλώς βάφτισε οικογενειακούς γιατρούς τους γιατρούς του ΙΚΑ και συνεπώς δεν άλλαξε τίποτα στη θεσμική κατοχύρωση των δικαιωμάτων του ασθενούς. 

Η Κυβέρνηση υιοθετώντας νεοφιλελεύθερα αντιλαϊκά κριτήρια και λογικές, καταργεί το κράτος - πρόνοιας. Αντιμετωπίζει την υγεία και την περίθαλψη με κριτήρια αγοράς. Διαλύει δομές και οργανισμούς που φτιάχτηκαν. 

Για παράδειγμα, το νομοσχέδιο για την ψυχική υγεία, που η συζήτησή του στην Ολομέλεια αρχίζει αύριο, είναι μνημείο προχειρότητας. Με αυτό η Κυβέρνηση, μεταξύ των άλλων, καταργεί τη Γενική Διεύθυνση Ψυχικής Υγείας χωρίς να την αντικαθιστά με κάτι άλλο. 

Τι αποτελέσματα μπορούμε να περιμένουμε όταν καταργείτε το επιτελικό όργανο αυτού του χώρου; 

'Οντως, η σημερινή υγεία είναι αρρωστημένη. Είναι απαράδεκτο σήμερα, κύριοι συνάδελφοι, το αντικαρκινικό νοσοκομείο Πειραιά, στο τέλος του 20ο αιώνα να μην έχει αξονικό και μαγνητικό τομογράφο. Αναγκάζονται οι ασθενείς με παρέμβαση των γιατρών να πηγαίνουν στον ιδιωτικό φορέα. Είναι απαράδεκτο το 2000 ασθενείς να συσσωρεύονται στα ράντζα των νοσοκομείων. 

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε. Δεν έχετε άλλο χρόνο. 

ΙΩΑΝΝΗΣ ΑΡΑΠΗΣ: Είναι απαράδεκτο, το Νοσοκομείο Παπαγεωργίου που είναι ένα από τα μεγαλύτερα των Βαλκανίων, αυτήν τη στιγμή να μη λειτουργεί. 

ΠΡΟΕΔΡΕΥΩΝ (Παναγιώτης Ν. Κρητικός): Τελείωσε ο χρόνος σας. 

ΙΩΑΝΝΗΣ ΑΡΑΠΗΣ: Τελειώνω, κύριε Πρόεδρε. 

ΠΡΟΕΔΡΕΥΩΝ (Παναγιώτης Ν. Κρητικός): Λυπάμαι που είμαι υποχρεωμένος να σας τα λέω αυτά, αλλά πρέπει να εφαρμόζουμε τον Κανονισμό. 

ΙΩΑΝΝΗΣ ΑΡΑΠΗΣ: Με τον τρόπο αυτό που χρησιμοποιείτε τη σημερινή υγεία θέλετε να κάνετε τα νοσοκομεία κέντρα διερχομένων και να φέρετε τους ασθενείς στην ιδιωτική πελατεία. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Σε όλες τις χώρες του κόσμου η πρώτη ευχή, κύριε Πρόεδρε, είναι για την υγεία. 'Ετσι και στην πατρίδα μας κυριαρχεί αυτή η ευχή. Φαίνεται όμως ότι ακόμα και το πολυτιμότερο αυτό αγαθό για τον άνθρωπο που είναι η υγεία, η Κυβέρνηση στα πλαίσια της ιδιωτικοποίησης και της συναλλαγής της με ιατρικά μονοπώλια ξένα και ντόπια αφαίρεσε με την υποβάθμιση των κέντρων υγείας από τον ελληνικό λαό την ελπίδα που είχε ξεκινήσει ο αείμνηστος Γιώργος Γεννηματάς, μια ελπίδα που χειροκρότησε όλος ο ελληνικός λαός. 'Ομως εσείς, το νέο ΠΑ.ΣΟ.Κ., καταργήσατε ό,τι έχει σχέση με την ελάφρυνση των πλατιών λαϊκών στρωμάτων. 

Βρισκόμαστε στην αρχή του 21ου αιώνα. Η Κυβέρνηση υπερηφανεύεται ότι με την πολιτική που ακολουθεί, θα βάλει τη χώρα μας στην ΟΝΕ και στο ΕΥΡΩ. Πιστεύει ότι έτσι ως διά μαγείας θα λυθούν όλα τα προβλήματα. Αυτή είναι η πολιτική της στρουθοκαμήλου. Τα προβλήματα όχι μόνο μένουν άλυτα, αλλά γίνονται όλο και μεγαλύτερα. 

Στον ευαίσθητο χώρο της υγείας δεν έμεινε τίποτα όρθιο. Χωρίς κονδύλια, χωρίς γιατρούς, χωρίς εξυπηρέτηση του πολίτη τα κρατικά νοσοκομεία διαλύονται για να περάσουν στα χέρια των ιδιωτών. Μόνο όταν επισκέπτεται το νοσοκομείο η σύζυγος του Πρωθυπουργού φροντίζουν να δείξουν μία φαινομενικά όμορφη εικόνα της δημόσιας υγείας. Μια ματιά, όμως, στα δημόσια νοσοκομεία και στα κέντρα υγείας φτάνει για να διαπιστώσει κανείς την τραγική κατάσταση που επικρατεί σε όλη τη χώρα. Στην Κάλυμνο, στα Χανιά, στο Βόλο, στον Πύργο Ηλείας, στη δυτική Αττική, παντού εικόνα διάλυσης. 

Κενές οργανικές θέσεις ιατρικού νοσηλευτικού και βοηθητικού προσωπικού. 'Ενας αγροτικός γιατρός για δέκα ή δεκαπέντε χωριά, χωρίς τα απαραίτητα υλικά. Μονάδες νεφροπαθών που υπολειτουργούν. Κέντρα υγείας χωρίς προσωπικό, χωρίς πιστώσεις. 

Προληπτική ιατρική ανύπαρκτη. Η φυματίωση αυξήθηκε κατά 500%. Τίποτα δε γίνεται. Καμία ενημέρωση στον κόσμο. Και το χειρότερο: Είσαστε επικίνδυνοι για τη σιωπή σας. Ενώ οι άρρωστοι στιβάζονται στα ράντζα, στους διαδρόμους των κρατικών νοσοκομείων, νοσοκομεία δεν αναπτύσσονται και δεν λειτουργούν λόγω γραφειοκρατίας, αλλά και για το ποιος θα κάνει τις νέες προσλήψεις. 'Ολα στο βωμό του πολιτικού συμφέροντος. 

Οι προτάσεις των γιατρών, των φορέων των εργαζομένων, πάνε στα καλάθια των αχρήστων. Αλήθεια, με αυτήν την υποδομή, με αυτά τα χάλια στο χώρο της υγείας και όχι μόνο θα μπούμε στην ΟΝΕ; Τι θα αλλάξει από την επόμενη της ένταξής μας; Μήπως θα έχουν πλήρη και δωρεάν ιατρική περίθαλψη οι άποροι ή μήπως τα βιβλιάρια του δημοσίου, του ΤΕΒΕ κ.λπ. θα τους παρέχουν ιατρική κάλυψη σε κάθε τους ανάγκη; Ακόμα και εδώ στην πρωτεύουσα κυρίως στη δυτική Αττική, τα προβλήματα είναι πολλά. 

'Ενα παράδειγμα για την ανοργανωσιά αρκεί. Στο Κέντρο Υγείας Μεγάρων υπάρχει παρασκευαστής, αλλά δεν υπάρχει μικροβιολόγος. Στο ΙΚΑ Μεγάρων, ένα χιλιόμετρο πιο πέρα, συμβαίνει το αντίθετο. Αποτέλεσμα: Δεν λειτουργεί κανένα σωστά. Μιλάμε για μια περιοχή με πολλά τροχαία και εργατικά ατυχήματα. 

Και το Θριάσιο Νοσοκομείο δεν βρίσκεται σε καλύτερη μοίρα. 'Εχουν περάσει πολλά χρόνια και ακόμα δεν έχει αναπτυχθεί. Τα κρεβάτια μένουν άδεια. Το ιατρικό και νοσηλευτικό προσωπικό δεν αρκεί για να καλύψει τις ανάγκες. Συγχρόνως, υπάρχουν σύγχρονα μηχανήματα χωρίς χειριστές, χωρίς τα απαραίτητα κονδύλια. Και όμως, αυτό το νοσοκομείο εγκαινιάστηκε πέντε φορές από κυβερνήσεις του ΠΑ.ΣΟ.Κ. και της Νέας Δημοκρατίας. 

Οι δεσμεύσεις του σημερινού Πρωθυπουργού όταν επισκέφθηκε την περιοχή, έμειναν στα χαρτιά. Ο λαός όμως πληρώνει από τον ιδρώτα του την περίθαλψη και περίθαλψη δεν έχει. Τόσο πολύ υπολογίζετε το μόχθο του που δεν μπορέσατε να λειτουργήσετε ούτε τη Μονάδα Εγκαυμάτων του νοσοκομείου που ήταν δωρεά του Ομίλου Λάτση. Δικαιολογείστε ότι δεν πάνε οι γιατροί. Μα, πώς να πάνε; Υπάρχει συγκοινωνία από την Αθήνα; 'Οχι. Δώσατε κίνητρα; Καταργήσατε τη γραφειοκρατία; Εχετε ως στόχο τη δωρεάν υγεία ή θέλετε να περάσει στα χέρια των ιδιωτών, οι οποίοι γέμισαν τη χώρα με ιατρικά κέντρα; 

Δεν είναι δυνατόν να υπάρχει πραγματική και ουσιαστική παροχή ιατρικής περίθαλψης στον πολίτη, όταν στο όνομα του περιορισμού των δημοσιονομικών ελλειμμάτων μειώνονται δραστικά οι πραγματικές δαπάνες για την υγεία. Είναι, λοιπόν, απαραίτητο να αυξηθούν οι δαπάνες για την υγεία, να γίνουν οι απαραίτητες προσλήψεις ιατρικού, νοσηλευτικού και λοιπού προσωπικού. 

Το νομαρχιακό Νοσοκομείο Θριάσιο να γίνει περιφερειακό. Το Νοσοκομείο των Αγίων Αναργύρων να εξοπλιστεί και να επανδρωθεί κατάλληλα για να εξυπηρετήσει την ευρύτερη περιοχή. Να υλοποιηθούν οι προτάσεις των γιατρών, των εργαζομένων και των φορέων. Είναι ανάγκη να γίνουν τώρα πριν η δημόσια υγεία στη χώρα μας καταρρεύσει και πριν περάσει εξ ολοκλήρου στα χέρια των ιδιωτών. 

ΠΡΟΕΔΡΕΥΩΝ (Παναγιώτης Ν. Κρητικός): Η κ. Βασιλική Αράπη-Καραγιάννη έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριοι Υπουργοί, η υγεία του κοινωνικού κράτους νομίζω ότι είναι το παν στον άνθρωπο. "Υγειά μου, πλούτη μου", λέει ο ελληνικός λαός. 'Ομως η υποβάθμιση του κοινωνικού κράτους που επιχειρείται τα τελευταία χρόνια αντανακλάται με τον πλέον οδυνηρό τρόπο στον τομέα της δημόσιας υγείας και περίθαλψης, επιβαρύνοντας έτσι σημαντικά την ποιότητα της ζωής μας στο πρόγραμμα του ΕΣΥ, όπως διαμορφώθηκε τα τελευταία δεκατέσσερα χρόνια που είχε να καλύψει την υποχρέωση του κράτους για παροχή υπηρεσιών σε όλους τους τομείς υγείας, όπως είχε καταγραφεί στην ιδρυτική διακήρυξη του ΠΑΣΟΚ, στις 3 του Σεπτέμβρη 1974. 

Σήμερα, παρακολουθούμε την κατάρρευση αυτού του συστήματος που συμπαρασύρει και τα συνταγματικά δικαιώματα του 'Ελληνα πολίτη περί προστασίας της σωματικής και ψυχικής του υγείας. Τα πάντα πλέον κατευθύνονται από τον άνεμο της ελεύθερης αγοράς και του ανταγωνισμού, σκορπώντας στους τέσσερις ορίζοντες τις ελπίδες και τα οράματα της πλατιάς μάζας του λαού με την καθιέρωση του κράτους -πρόνοιας. Αντίθετα, όλοι γινόμαστε μάρτυρες ενός κράτους ψυχρού εκτελεστή, που αντιμετωπίζει τον πολίτη ως αναλώσιμη μονάδα γι' αυτό και μειώνει απελπιστικά τους πόρους που διατίθενται για την υγεία και την περίθαλψη. Αυτό έχει σαν συνέπεια τη διόγκωση του ιδιωτικού τομέα υγείας με τη μεταφορά δραστηριοτήτων προς αυτόν εκ μέρους του δημοσίου τομέα προς ενίσχυση έτσι των οικονομικών συμφερόντων μιας μικρής ομάδας ιδιωτών. Οι υπηρεσίες παροχής στοιχειώδους πρωτοβάθμιας ιατρικής φροντίδας και θεραπείας σε όλη τη χώρα υπολειτουργούν, ενώ δεν δίνεται ιδιαίτερη σημασία στην πρόληψη μέσω του υγειονομικού ελέγχου και της ενημέρωσης. 

Εδώ, κύριε Υπουργέ, θέλω να σας τονίσω ότι ενώ έχουμε πάρα πολλούς πρόσφυγες στο κέντρο της Αθήνας, δεν γίνονται καν στο δημοτικό προληπτικά εμβόλια για τις διάφορες ασθένειες. Είπε ο συνάδελφός μου προηγουμένως ότι 500% έχει αυξηθεί η φυματίωση. 

Δεν υπάρχει ενημέρωση στα σχόλεια και στους χώρους εργασίας. Δεν λειτουργεί ο θεσμός του οικογενειακού γιατρού και της νοσηλείας στο σπίτι. Δεν λειτουργούν επαρκώς οι υπηρεσίες υγείας που μεριμνούν για την αντιμετώπιση ειδικών προβλημάτων υγείας για τη γυναίκα. Γνωρίζουμε πολύ καλά τι γίνεται στην περιφέρεια. Δεν λειτουργεί ο θεσμός του παιδιάτρου συμβούλου -όταν ήμουν μαθήτρια, κύριε Υπουργέ, ένας παιδίατρος ερχόταν και μας εξέταζε στην 'Αρτα από την οποία κατάγομαι- στην οικογένεια με αποτέλεσμα να εμφανίζει η χώρα μας το μεγαλύτερο ποσοστό κακοποίησης παιδιών, 1% έως 2%, απώλειες της χώρας της Ευρωπαϊκής 'Ενωσης. 

Στον τομέα παροχής ιατρικής φροντίδας και περίθαλψης εμφανίζονται τεράστια κενά λόγω έλλειψης προσωπικού και επαρκούς υλικοτεχνικής υποδομής. 

Συγκεκριμένα, δεν έχει γίνει εκσυγχρονισμός και ανανέωση του ακτινολογικού εξοπλισμού των νοσοκομείων της χώρας, όπως ορίζει η σχετική κοινοτική οδηγία και όπου υπάρχει εξοπλισμός είναι στα υπόγεια στιβαγμένος, διότι δεν υπάρχει προσωπικό να το χρησιμοποιήσει. 

Υπάρχει έλλειψη νοσηλευτικού προσωπικού τριτοβάθμιας εκπαίδευσης. Υπάρχει άνιση κατανομή του ιατρικού προσωπικού αναμεσα στο κεντρο και στην περιφέρεια δημιουργώντας σοβαρές ελλείψεις στις ακριτικές περιοχές και στα νησιά. Χαρακτηριστικό παράδειγμα είναι η έλλειψη παιδιάτρου στην Χίο που αναδείχθηκε πέρυσι από τα Μέσα Μαζικής Ενημέρωσης λόγω του θανάτου ενός παιδιού. Υπάρχει στέρηση στις μονάδες εντατικής θεραπείας οι οποίες σήμερα μπορούν να εξυπηρετούν τριακόσια με τριακόσια πενήντα άτομα, ενώ γνωρίζετε ότι οι ανάγκες ανέρχονται στους χίλιους διακόσιους περίπου. Μάλιστα ορισμένες από αυτές που διαθέτουν δεκατέσσερα κρεβάτια στις μονάδες εντατικής παρακολούθησης, δεν τα χρησιμοποιούν όλα παρά μόνο τα δέκα διότι δεν έχουν νοσηλευτικό προσωπικό. 

Υπάρχουν επίσης νοσοκομεία στα οποία η έλλειψη μηχανικού και νοσηλευτικού προσωπικού θετει εκτός λειτουργίας μηχανήματα εκατοντάδων εκατομμυρίων, όπως συμβαίνει στο Αρεταίειο που υπάγεται στο Υπουργείο Παιδείας. Εκεί υπάρχει μονάδα με δέκα κρεβάτια όπου μπορούν να κάνουν ανάληψη οργάνων παραδείγματος χάριν ήπατος, πνευμόνων κλπ. και όπως μου είπε καθηγητής δεν υπάρχει προσωπικό για να την κάνει. 'Ετσι πηγαίνουν οι ασθενείς μας στο εξωτερικό και το κράτος διαθέτει πολλά εκατομμύρια στους ασθενείς για να καλύψει αυτές τις ανάγκες. 

Επίσης στο Αρεταίειο νοσοκομείο όπου έκανα την επίσκεψη, μου είπαν ότι η μονάδα της ακτινοδιάγνωσης μειώνεται και αναγκάζονται τα άτομα που έχουν καρκίνο και κάνουν ακτινοβολία, να φεύγουν και να πηγαίνουν στα ιδιωτικά νοσοκομεία. Και κοβάλτιο έχει μόνο το Υγεία στο οποίο πάνε. Διότι υπολειτουργεί η μονάδα του Αρεταίειου. 

Απ'όλα αυτά βγαίνει το συμπέρασμα ότι απουσιάζει ο κοινωνικός έλεγχος οδηγώντας το ΕΣΥ στη φθίνουσα πορεία του. Δεν θεσμοθετείται η κάρτα υγείας των πολιτών. Δεν λειτουργεί ο θεσμός του οικογενειακού γιατρού, δεν δημιουργούνται κέντρα φροντίδας παραμελημένων ατόμων. Εκεί πηγαίνουν όσοι εθελοντές. Δείτε τι γίνεται στην Ομόνοια κάθε μέρα. Δεν αναπτύσσεται το ΕΚΑΒ ως αυτόνομος συμπληρωματικός τομέας του ΕΣΥ σε όλη τη χώρα, για να εξελιχθεί με τις απαραίτητες μονάδες. Και όχι μόνο αυτό. 'Οταν καλούμε το ΕΚΑΒ, να μην περιμένει να πάρει άδεια από το κέντρο του ενώ μπορεί στην πορεία του να πάρει κάποιους ανθρώπους και να τους εξυπηρετήσει. Θα συνεχίσω στην δευτερολογία μου . 

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Υγείας και Πρόνοιας κ.Λάμπρος Παπαδήμας έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριε Πρόεδρε, κυρίες και κύριοι συνάδελφοι, εκτιμώ ιδιαίτερα την ευαισθησία των συναδέλφων που κατέθεσαν αυτήν την επερώτηση. Είναι εξάλλου η πρώτη φορά που δέχομαι επερώτηση από το ΔΗ.Κ.ΚΙ. για τα θέματα της υγείας. Εγώ πιστεύω ότι όλα αυτά από καλή προθεση τα κάνετε. Είστε απ'αυτούς που ενδιαφέρονται για το δημόσιο χαρακτήρα του ΕΣΥ, για να διατηρηθεί ο δημόσιος χαρακτήρας του και σε αυτό συμπίπτουμε. Πιστεύω, όμως, ότι δεν έχετε καλή ενημέρωση όλοι σας όταν εκθέσατε εδω τις απόψεις σας και κάνατε την κριτική σας για την κατάσταση του Εθνικού Συστήματος Υγείας. 

'Οχι ότι το ΕΣΥ είναι αυτό που όλοι μας θα θέλαμε να είναι. Και εγώ πιστεύω ότι ποτέ -και στο μέλλον- δεν θα βρεθεί κανείς να πει "είμαι ικανοποιημένος", γιατί το όποιο Ε.Σ.Υ. της όποιας χώρας, δεν είναι ένα στατικό κατασκεύασμα. 'Εχει μία δυναμική εξέλιξη, ιδιαίτερα σε μία εποχή όπου είναι αλματώδης η εξέλιξη της ιατρικής επιστήμης και γι'αυτό πρέπει συνεχώς να προσαρμόζεται σε νέα δεδομένα και όσον αφορά τη λειτουργικότητα των μοναδων του και όσον αφορά τον εξοπλισμό του και τις ειδικότητες και τη στελέχωση των μονάδων με αυτές τις ειδικότητες. 

'Ομως, πιστεύω ότι προσφέρουμε πραγματικά κακή υπηρεσία όσοι θέλουμε να υπηρετήσουμε το δημόσιο χαρακτήρα του Ε.Σ.Υ. όταν προσπαθούμε να ισοπεδώσουμε τα παντα εν όψει ποιας, δεν ξέρω και εγώ, λογικής. 

Παρακολουθώντας τα όσα ελέχθησαν, αν ήμουν κάποιος που δεν έχει σχέση με το χώρο θα έλεγα ότι είμαστε μπροστά σε μια άθλια κατάσταση, όπου το εθνικό σύστημα υγείας συνεχώς υποχωρεί αφήνοντας ζωτικό χώρο για να τον καταλάβει ο ιδιωτικός χώρος της υγείας. 

'Ομως όλες οι μελέτες που έχουν γίνει, μελέτες οι οποίες δημοσιοποιούνται καθημερινά, από επίσημα ιδρύματα της χώρας, δεν δείχνουν κάτι τέτοιο. Δεν δείχνουν ότι στη δεκαπενταετία που πέρασε ή στην δεκαετία ή και ακόμη στη τελευταία πενταετία έχουν μειωθεί οι προσερχόμενοι και νοσηλευόμενοι στις μονάδες του ΕΣΥ και ότι έχουν αυξηθεί εκείνοι που προστρέχουν στον ιδιωτικό τομέα. Μοναδική εξαίρεση είναι οι μαιευτικές κλινικές. Δηλαδή, αφορά αυτή η εξαίρεση ένα γεγονός που είναι φυσιολογικό. Οι περισσότερες γυναίκες κάποτε γεννούσαν στο σπίτι τους. Σήμερα προτιμούν να πάνε να γεννήσουν σε ένα καλό "ξενοδοχείο". Εκεί πραγματικά υπερισχύει ο ιδιωτικός τομέας. 

'Ομως στο δημόσιο τομέα σήμερα προσέρχεται το 85% των Ελλήνων. Σε αυτό το 85% υπάρχουν σοβαρότατα περιστατικά που δεν τα νοσηλεύει ο ιδιωτικός τομέας. Αυτό το ποσοστό δε, δηλαδή, αυτών που πηγαίνουν στο δημόσιο τομέα, τα τελευταία χρόνια έχει αυξηθεί. Επίσης θα έχετε δει σε σχετικές μελέτες ότι έχει μειωθεί ο αριθμός των Ελλήνων που προσφεύγουν στο εξωτερικό για νοσηλεία. Χρόνο με το χρόνο αυτό το ποσοστό μειώνεται και οι δαπάνες έχουν σταθεροποιηθεί γιατί αυξάνονται σε απόλυτους αριθμούς. 

Θα ήθελα να σας πω τι έχει γίνει αυτά τα χρόνια για το ΕΣΥ. Πρώτα-πρώτα στη νοσοκομειακή περίθαλψη. Η νοσοκομειακή περίθαλψη εξαρτάται από την κτιριακή της υποδομή από τον εξοπλισμό της, από τη στελέχωση, από τη διοίκηση. 'Εχουν γίνει σημαντικότατα βήματα σε όλους αυτούς τους τομείς. Στη νοσοκομειακή κτιριακή υποδομή ολοκληρώνονται δεκαπέντε καινούρια νοσοκομεία και επεκτείνονται άλλα τριάντα πέντε νομαρχιακά νοσοκομεία ή διαρρυθμίζονται με αναβάθμιση της ξενοδοχειακής τους υποδομής. Δημιουργούνται δεκάδες ειδικές μοναδες και εξειδικευμένα τμήματα σε περιφερειακά και νομαρχιακά νοσοκομεία. Πρόκειται για μονάδες εντατικής θεραπείας, επειγόντων περιστατικών, αυξημένης φροντίδας, τεχνητού νεφρού, εγκαυμάτων, μεταμοσχεύσεων. Μόνο για τη μεταμόσχευση μυελού των οστών έχουμε σήμερα οκτώ μονάδες όταν πριν από λίγα χρόνια δεν υπήρχε καμία. Ακόμα υπάρχουν ειδικές μονάδες για το AIDS. 

Είπαμε ότι επιτέλους κάποια στιγμή πρέπει να ξεκινήσουμε με τα νοσοκομεία του λεκανοπεδίου Αττικής και Θεσσαλονίκης. 'Ηδη είναι εγκατεστημένοι εργολάβοι σε πέντε από αυτά τα νοσοκομεία και προχωρούν σε αναβάθμιση της ξενοδοχειακής τους υποδομής. Στους εξοπλισμούς τα τελευταία χρόνια έγινε μια προμήθεια της τάξεως των ογδόντα δισεκατομμυρίων (80.000.000.000) δραχμών. Σε αυτόν τον εξοπλισμό περιλαμβάνονται υπερσύγχρονα μηχανήματα, όπως αξονικοί τομογράφοι, μαγνητικοί τομογράφοι, αγγειακοί-ψηφιακοί τομογράφοι. Σε ορισμένες δε περιπτώσεις αυτά τα μηχανήματα, ανά δέκα χιλιάδες κατοίκους, είναι περισσότερα εκείνων που έχουν χώρες του εξωτερικού. Αν δε προσθέσουμε σε αυτά και τα μηχανήματα του ιδιωτικού τομέα τότε φθάνουμε σε παράλογους αριθμούς. Δεν υπάρχει χώρα στον κόσμο που να έχει τους αξονικούς τομογράφους που έχει η Ελλάδα. 

Εδώ θα πρέπει να κοιτάξει κανείς και τις περιττές ιατρικές πράξεις που δυστυχώς υπάρχουν όπως υπάρχει και η κατευθυνόμενη συνταγογράφηση. Αυτά πρέπει να δούμε πως θα τα αντιμετωπίσουμε. 

Στο θέμα της στελέχωσης προχωρήσαμε με προσλήψεις τριών χιλιάδων γιατρών και πάνω από έντεκα χιλιάδων νοσηλευτικού και λοιπού προσωπικού σ'αυτήν την πενταετία. Δεν έχουν καλυφθεί τα κενά, εξακολουθούν να υπάρχουν και μάλιστα σημαντικά κενά. Θα κάνουμε αγώνα για να τα καλύψουμε και έχουμε καταρτίσει και καταθέσει ένα συγκεκριμένο πρόγραμμα που με την ολοκλήρωσή του θα είναι καλυμμένες όλες αυτές οι κενές θέσεις. 

Στον τομέα της ψυχικής υγείας, επειδή έγινε μια αναφορά και με την ευκαιρία που αύριο ψηφίζεται το νομοσχέδιο στη Βουλή, εκτός απ'αυτά που αναφέρονται καθαρά για το θέμα της ψυχικής υγείας, για τη ψυχιατρική μεταρρύθμιση, τη συνέχιση της αποασυλοποίησης, έχουμε κάνει σημαντικότατα βήματα για τη λειτουργία νέων κέντρων ψυχικής υγείας έξω από τους δεκατρείς ξενώνες και τα εξήντα προστατευόμενα διαμερίσματα που είχε το Λέρος-1 και Λέρος-2, έχουμε φτιάξει καινούρια κέντρα ψυχικής υγείας στην Κατερίνη, τη Σάμο, τα Χανιά, τη Λάρισα, την Καβάλα, την Τρίπολη που λειτουργούν. Πολλά άλλα κατασκευάζονται αυτή τη στιγμή. 

Επίσης, λειτούργησε το ιατροπαιδαγωγικό κέντρο στην Αθήνα και βέβαια στο νομοσχέδιο, όπως θα έχουν δει οι συνάδελφοι που το παρακολούθησαν στη Διαρκή Επιτροπή, προβλέπεται μια σειρά από μονάδες που θα λειτουργήσουν σε επίπεδο πρόληψης, αλλά και επανένταξης κοινωνική όλων των ψυχικά ασθενών. 

Στον τομέα της δημόσιας υγείας κατασκευάζεται, ενταγμένο στο δεύτερο Κοινοτικό Πλαίσιο Στήριξης, το Κεντρικό Εργαστήριο Δημόσιας Υγείας, πέντε περιφερειακά εργαστήρια σε όλη τη χώρα, στην Αλεξανδρούπολη, τη Μυτιλήνη, τη Ρόδο, τη Θεσσαλονίκη, τα Γιάννενα. Ανεγείρεται ακόμη το Εθνικό Κέντρο Ερευνών Υγείας στη Βάρη. Αυτά αντιστοιχούν σε προϋπολογισμό τριών δισεκατομμυρίων (3.000.000.000) δραχμών και τριών δισεκατομμυρίων επτακοσίων εκατομμυρίων (3.700.000.000) δραχμών. Επίσης το Εθνικό Κέντρο Αιμοδοσίας στο Τατόϊ, το Εθνικό Κέντρο Επιδημιολογικής Παρακολούθησης και Παρέμβασης το οποίο είναι έτοιμο και λειτουργούν οι κινητές μονάδες που κάνουν σημαντικότατες παρεμβάσεις στη χώρα, σε ομάδες υψηλού κινδύνου, όπως είναι οι τσιγγάνοι και οι πρόσφυγες και βέβαια και εκτός της χώρας στις βόρειες γειτονικές χώρες όπου υπήρχε πρόβλημα. Και πριν από τη μεγάλη κρίση με τον πόλεμο στα Βαλκάνια, είχαμε βοηθήσει και την Αλβανία να κάνει συγκεκριμένες επιδημιολογικές έρευνες. 

'Εχουμε ακόμα φτιάξει τέσσερα διασυνοριακά κέντρα δημόσιας υγείας, φτιάξαμε το εθνικό κέντρο του διαβήτη που θα συνδεθεί πολύ σύντομα με εβδομήντα δύο διαβητολογικά κέντρα και με τα εξωτερικά διαβητολογικά εργαστήρια των νοσοκομείων της χώρας. 

Για το ΕΚΑΒ, που το έχετε παρεξηγήσει και λέτε ότι δεν είναι αυτόνομο στη λειτουργία του, εκεί υπάρχει ένα πρόγραμμα το οποίο αφορά τις κτιριακές εγκαταστάσεις στο κέντρο στην Αθήνα με δύο δισεκατομμύρια (2.000.000.000) δραχμές προϋπολογισμό για ανέγερση του κτιρίου, αλλά και στην περιφέρεια, Θεσσαλονίκη, Λάρισα, Αλεξανδρούπολη, Πάτρα, Ηράκλειο, Γιάννενα και Τρίπολη. Λειτουργούν ακόμα παραρτήματα του ΕΚΑΒ σε Λάρισα, Καβάλα, Γιάννενα, Λαμία, Αλεξανδρούπολη, Τρίπολη, Κοζάνη, Ρόδο και Μυτιλήνη. 'Εχουμε σχετικά πρόσφατα πάρει πεντακόσια πληρώματα προσωπικό, έχουμε προμηθευτεί εβδομήντα κινητές μονάδες οι οποίες έχουν αποκεντρωθεί σε όλη τη χώρα με κύριο στόχο να καλύπτουν τους εθνικούς οδικούς άξονες, αλλά και τον πληθυσμό των περιοχών όπου έχουν αποκεντρωθεί. 

Κλείσαμε το θέμα της προμήθειας των ελικοπτέρων και πολύ σύντομα θα υπογραφεί η σύμβαση, ίσως την ερχόμενη εβδομάδα, μόλις τελειώσει από το Ελεγκτικό Συνέδριο η έγκριση των πρακτικών. 'Ετσι θα έχουμε, όχι τέσσερα που είχαμε προγραμματίσει, αλλά πέντε ελικόπτερα γιατί η τιμή ήταν τέτοια που μας επιτρέπει μέσα στον ίδιο προϋπολογισμό να πάρουμε και πέμπτο. Επίσης ολοκληρώνεται η διαδικασία και για τα δύο αεροσκάφη του ΕΚΑΒ, ώστε να έχει ένα στόλο αερομεταφορών που θα μπορεί να εξυπηρετήσει τα νησιά του Αιγαίου, αλλά και κάποιες απομακρυσμένες δυσπρόσιτες περιοχές της ηπειρωτικής Ελλάδας. 

Επίσης, ολοκληρώνεται μέσα στην ερχόμενη εβδομάδα η προμήθεια άλλων διακοσίων ασθενοφόρων του ΕΚΑB. Aν σε αυτά προσθέσετε το ότι λειτουργεί η Σχολή, το ότι από τη Σχολή του ΕΚΑΒ περνούν από επιμόρφωση στελέχη που υπάρχουν και υπηρετούν για χρόνια στα νοσοκομεία και επιμορφώνονται πάνω στο θέμα της άμεσης παροχής βοηθείας, το ΕΚΑΒ έχει κάνει ένα τεράστιο έργο στον τομέα της προνοσοκομειακής φροντίδας και νομίζω ότι αυτό το έργο έχουμε υποχρέωση όλοι να το αναδεικνύουμε και όχι να το υποβαθμίζουμε. 

Είδα στην επερώτησή σας ότι δείξατε πάρα πολύ μεγάλη ευαισθησία -και καλά κάνατε- για τα μέτρα που παίρνει η Κυβέρνηση για τα νησιά μας. Εκεί δεν είμαστε στο "θα", είμαστε στο τι κάναμε. Και εγώ θα σας πω τι έχουμε κάνει μέχρι στιγμής στα νησιά. 

Εκεί, λοιπόν, έχουν λειτουργήσει μονάδες εντατικής θεραπείας στα νοσοκομεία της Ρόδου, της Μυτιλήνης, μονάδα εμφραγμάτων στη Σύρο και μονάδες αυξημένης φροντίδας στην Κω όπως και στη Σάμο που θα λειτουργήσουν σύντομα, μέσα στο προσεχές δίμηνο. Λειτούργησαν νέες μονάδες τεχνητού νεφρού στη Σάμο, στη Λήμνο, στη Σύρο, στην Κω και προβλέπεται φέτος να λειτουργήσει Μ.Τ.Ν. και στην Κάλυμνο. 

Εγκαταστάθηκαν και λειτουργούν αξονικοί τομογράφοι στη Ρόδο και στη Μυτιλήνη, ενώ στη Χίο και στη Σάμο ήδη τα μηχανήματα έχουν εγκατασταθεί και είναι στη διαδικασία πρόσληψης του προσωπικού για να μπορέσουν να λειτουργήσουν. 

Αναβαθμίσαμε τριάντα τρία περιφερειακά ιατρεία σε όλα τα νησιά του Αιγαίου σε πολυδύναμα περιφερειακά ιατρεία, συστήθηκαν οι αντίστοιχες θέσεις του προσωπικού -παιδίατροι, οδοντίατροι, ό,τι χρειάζεται δηλαδή, ένα αναβαθμισμένο περιφερειακό ιατρείο- και προκηρύχθηκαν θέσεις νοσηλευτικού προσωπικού και είναι πλέον στη διαδικασία της πρόσληψης. 

Υπάρχει ένα μεγάλο πρόβλημα με όλα τα νησιά, στο ότι δυστυχώς δεν υπάρχει εκδήλωση ενδιαφέροντος από γιατρούς για να τα στελεχώσουν. 

Θα έχετε την ευκαιρία αύριο, στην κουβέντα που θα κάνουμε στο νομοσχέδιο για την ψυχική υγεία, να δείτε μία τροπολογία την οποία φέρνουμε και η οποία έχει σημαντικότατες διατάξεις, που αφορούν και τη διαδικασία αναπλήρωσης αποχωρούντος ιατρικού προσωπικού, νοσηλευτικού και παραϊατρικού από τα νοσοκομεία όλης της χώρας και επομένως και από τα νησιά. Εκεί με πολύ σύντομες διαδικασίες μέσα σε ένα δίμηνο πλέον θα μπορούν να αναπληρώνονται αυτοί που αποχωρούν για οποιονδήποτε άλλο λόγο, πλην μετάταξης, με σύνταξη δηλαδή ή με κατάληψη κάποιας θέσης που έχει προκηρυχθεί, που σήμερα ήταν μία μεγάλη πληγή αυτό για τα νοσοκομεία, να αναπληρώσουν αυτό το προσωπικό. 

Επίσης, θα δείτε ότι δίνουμε σοβαρότατα οικονομικά κίνητρα στους γιατρούς να πάνε να υπηρετήσουν σε περιοχές με άγονες γραμμές ή αγροτικά ιατρεία ή κέντρα υγείας, όχι βέβαια μόνο στα νησιά, αλλά και σε όλες τις άγονες περιοχές της λοιπής χώρας. 

Ακόμη, για τα νησιά μας μέσα στην προσπάθεια της υγειονομικής θωράκισης του Αιγαίου, που σαν Κυβέρνηση μας απασχολεί το ίδιο όσο και η αμυντική θωράκιση, πιστεύουμε ότι είναι πραγματικά μία προϋπόθεση για να μπορέσει να μείνει ο πληθυσμός εκεί, να ξέρει κάθε πολίτης ότι είναι εξασφαλισμένος απόλυτα από πλευράς υγείας αυτός και τα μέλη της οικογένειάς του. 'Εχουμε συνδέσει αρκετά κέντρα υγείας και περιφερειακά ιατρεία τηλεϊατρικά με μεγάλα νοσοκομεία της χώρας. Αυτό το σύστημα φέτος θα επιχειρήσουμε να το φθάσουμε και στο τελευταίο νησί που έχει γιατρό ή τουλάχιστον μια νοσηλεύτρια που να μπορεί να δίνει διαγνωστικά στοιχεία στο κέντρο. 

Ακόμη, επεκτείναμε το ΕΚΑΒ στη Ρόδο και στη Μυτιλήνη. Διαθέσαμε για τα νησιά του Αιγαίου τέσσερις κινητές μονάδες, δεκαπέντε νέα ασθενοφόρα και από την αγορά που σας είπα των διακοσίων θα διατεθούν στα νησιά του Αιγαίου άλλα είκοσι ασθενοφόρα. 

Για το φάρμακο πήραμε σημαντικά μέτρα σαν Κυβέρνηση πέρυσι. Είχαμε σαν αποτέλεσμα αυτά τα μέτρα να εξασφαλίσουν ποιοτικά καλό και φθηνότερο φάρμακο και για τα ασφαλιστικά ταμεία και για τους ίδιους τους πολίτες, γιατί η μείωση της τιμής του φαρμάκου κατά 22% είχε αντίκτυπο και στους πολίτες, οι οποίοι συμμετείχαν στην αγορά των φαρμάκων κατά ένα ποσοστό. 

Φέτος, μέσα στο καλοκαίρι, θα μπορέσουμε να πάρουμε μέτρα για το νοσοκομειακό φάρμακο, καθιερώνοντας λίστα νοσοκομειακών φαρμάκων, μηχανογραφώντας τα φαρμακεία, καθιερώνοντας νοσοκομειακό συνταγολόγιο, ατομική συνταγή και ημερήσια δόση φαρμάκων. 

Το ενδιαφέρον μας όμως στράφηκε και στον τομέα της εκπαίδευσης και μετεκπαίδευσης και της επιμόρφωσης του προσωπικού, τόσο του ιατρικού όσο και του λοιπού προσωπικού. 'Εχουν δημιουργηθεί, κύριοι συνάδελφοι, σαράντα κέντρα επαγγελματικής κατάρτισης σε όλη τη χώρα και σ' αυτά τα κέντρα έχουν μέχρι στιγμής καταρτιστεί επτά χιλιάδες εργαζόμενοι στα νοσοκομεία. Kύρια το μεγαλύτερο ποσοστό είναι νοσηλευτές-νοσηλεύτριες και παραϊατρικό και διοικητικό προσωπικό, αλλά και ιατρικό προσωπικό. Kαι αυτή η συνεχιζόμενη εκπαίδευση όλου του προσωπικού των νοσοκομείων είναι κάτι που θα συνεχιστεί. Δεν είναι κάτι που το φτιάξαμε περιοδικά για να λειτουργήσει ένα ή δύο χρόνια και μετά να σταματήσει. Και θα είναι πάρα πολύ σημαντικό, η σύνδεση που θα δώσουμε στα μικρά νοσοκομεία της χώρας μας με αντίστοιχα περιφερειακά νοσοκομεία για να μπορέσει αυτή η εκπαίδευση σε όλες τις βαθμίδες του προσωπικού και όλες τις κατηγορίες του προσωπικού να προχωρήσει. 

Στον τομέα των ναρκωτικών ήδη λειτουργούν τριάντα επτά κέντρα πρόληψης σε είκοσι επτά νομούς της χώρας. Μέχρι το τέλος του χρόνου εκτός απ' αυτά τα τριάντα επτά θα λειτουργήσουν άλλα σαράντα πέντε κέντρα πρόληψης. 

Φτιάξαμε και λειτουργούν σήμερα τέσσερις μονάδες υποκατάστασης με μεθαδόνη, δύο στην Αθήνα, δύο στη Θεσσαλονίκη. Μέσα στο καλοκαίρι θα λειτουργήσει μια πέμπτη στον Πειραιά και προς το τέλος του χρόνου μία έκτη στην Πάτρα. 

Λειτούργησε στην Αθήνα το κέντρο άμεσης βοήθειας για τους χρήστες και λειτουργούν βέβαια τα δίκτυα θεραπευτικών υπηρεσιών και σε ΑΘήνα και στην Πάτρα. 

Για το AIDS είμαστε μία από τις λίγες χώρες που δίνουμε τελείως δωρεάν -και το συνεχίζουμε και θα το συνεχίσουμε- αυτά τα αντιρετροϊκά φάρμακα. Αυξήσαμε το επίδομα των οροθετικών ασθενών σε εξήντα χιλιάδες το μήνα. Επεκτείναμε το επιδημιολογικό σύστημα της παρακολούθησης της λοίμωξης. 'Εχουμε δημιουργήσει ειδικές μονάδες, οδοντιατρείο όπου απευθύνονται μόνο οι ασθενείς που πάσχουν από AIDS, σταθμό ενημέρωσης, ξενώνα και γίνεται και ένα διαβαλκανικό κέντρο στη Θεσσαλονίκη. 

Δεν θα ήθελα να πω κάτι που είναι απόλυτα γνωστό σε όλους σας ότι υγεία δεν είναι μόνο η έλλειψη ασθένειας, αλλά με τον ορισμό που δίνει η Παγκόσμια Οργάνωση Υγείας στην υγεία, είναι η πλήρης σωματική και ψυχική ευεξία του ατόμου. Και αυτό σημαίνει ότι δεν μπορεί να μας αφήνει αδιάφορους αυτός ο χαρακτηρισμός ως προς το εάν ένα κράτος που θέλει να έχει υγιείς κατοίκους δεν έχει λάβει κάποια μέριμνα για την πρόνοια την οποία δίνει στους κατοίκους του για τη στέγη, για την εξασφάλιση της κοινωνικής φροντίδας σ' αυτούς που την έχουν ανάγκη όπως είναι τα άτομα με ειδικές ανάγκες. 

'Εχει γίνει ένα τεράστιο έργο από την Κυβέρνηση σ' αυτούς τους τομείς όπως τα Κέντρα Εκπαίδευσης Κοινωνικής Υποστήριξης και Κατάρτισης των ατόμων με ειδικές ανάγκες. Σήμερα τέτοια κέντρα υπάρχουν σε είκοσι πέντε νομούς της χώρας. 

Επίσης κατασκευάζεται αυτή τη στιγμή κέντρο αυτιστικών στο Νομό Μαγνησίας. Και λειτούργησε πρόσφατα το Κέντρο Επαγγελματικής Κατάρτισης και Αποκατάστασης στη Γκιτέζα της Αττικής. 

Δεν συζητώ για τις αυξήσεις στα επιδόματα των ατόμων με ειδικές ανάγκες που ήταν σε σχέση με την οικονομική πολιτική σημαντικότατες και για φέτος. 

Για την κοινωνική φροντίδα των ηλικιωμένων είναι γνωστό σε όλους σας το πρόγραμμα βοήθειας στο σπίτι το οποίο έχει λειτουργήσει σε εκατόν δύο δήμους και επεκτείνεται αυτήν τη στιγμή σε άλλους εκατό δήμους. 

Για την παιδική προστασία, αυξήθηκε το επίδομα των απροστάτευτων παιδιών κατά 25%. Αυξήθηκε το επίδομα του τρίτου παιδιού κατά 18% και επεκτάθηκε από την ηλικία των τριών ετών στα έξι χρόνια. Το πολυτεκνικό επίδομα αυξήθηκε κατά 15% και η σύνταξη του πολυτέκνου κατά 9%. 

Βέβαια υπάρχουν ενέργειες, που αφορούν και άλλα Υπουργεία, όπως είναι το Υπουργείο Εργασίας, με σημαντικότατες παρεμβάσεις στον τομέα της απασχόλησης, αλλά και σημαντικότατες παρεμβάσεις στον τομέα της εξασφάλισης στέγης για αστέγους. Δεν θέλω να επεκταθώ σε αυτά τα προγράμματα. 

Θα απαντήσω, όμως, σε κάποια άλλα θέματα που θίξατε, όπως το ότι εμείς δεν ενδιαφερθήκαμε για τα οικονομικά των γιατρών ή αγνοήσαμε προτάσεις που έκαναν οι γιατροί, για να βελτιωθεί το Εθνικό Σύστημα Υγείας. Ούτε το ένα ούτε το άλλο συμβαίνει. 

Με το νόμο που ψήφισε η Βουλή για το ιατρικό μισθολόγιο, οι αποδοχές των γιατρών του Εθνικού Συστήματος Υγείας αυξήθηκαν κατά 30%. Οι αποδοχές οι συνολικές που είχαν πάρει οι γιατροί το 1997 ήταν εκατόν σαράντα εννιά δισεκατομμύρια (149.000.000.000) και το 1998 πήραν εκατόν ενενήντα ένα δισεκατομμύρια (191.000.000.000). 

Ασφαλώς δεν μοιράστηκαν εξίσου αυτά τα χρήματα σε όλους τους γιατρούς. Κάποιοι, που βρίσκονταν σε μαχόμενες ειδικότητες μέσα στα νοσοκομεία, πήραν περισσότερα. Κάποιοι άλλοι, που ήταν σε λιγότερο μαχόμενες ειδικότητες ή σε στατικές -ας μου επιτραπεί η έκφραση- ειδικότητες πήραν λιγότερα. 

Μια τέτοια τεράστια αύξηση, η αύξηση των σαράντα δύο δισεκατομμυρίων (42.000.000.000), αν μοιραζόταν σε όλους τους γιατρούς εξίσου, θα σήμαινε μία αύξηση μηνιαία της τάξης των διακοσίων χιλιάδων (200.000). Η αύξηση του 30% στους γιατρούς του Εθνικού Συστήματος Υγείας, δεν είναι το 30% αύξηση που θα πάρει ένας πρωτοδιοριζόμενος υπάλληλος. Αυτό αντιπροσωπεύει η αύξηση των σαράντα δύο δισεκατομμυρίων (42.000.000.000), διακόσιες χιλιάδες (200.000) μέσο όρο το μήνα. 

Επίσης τις προτάσεις τους, που έγιναν μέσα από επιτροπή που είχε συστήσει ο προκάτοχός μου κ. Γείτονας, όχι απλώς δεν τις αγνοήσαμε, αλλά υιοθετήσαμε πολλές από αυτές τις προτάσεις, γιατί ήταν σωστές. 

Η μικτή εφημερία, την οποία καθιερώσαμε πρόσφατα με διάταξη που ψηφίστηκε σε νομοσχέδιο του Υπουργείου Οικονομικών, ήταν μία από τις προτάσεις των γιατρών. 'Ηταν σε σωστή κατεύθυνση και πιστεύω ότι η καθιέρωση της μικτής εφημερίας θα εξυπηρετήσει την καλύτερη λειτουργικότητα των νοσοκομείων και τις μέρες της γενικής εφημερίας, αλλά και τις υπόλοιπες ημέρες. 

Το ενδιαφέρον μας για τους λοιπούς εργαζόμενους φαίνεται και από μία τροπολογία, που θα έχετε την ευκαιρία να την ψηφίσετε αύριο, μεθαύριο ή την Πέμπτη στη Βουλή, που αφορά, εκτός από τα κίνητρα που είπα για την κάλυψη των αγροτικών ιατρείων, το να δοθεί νοσοκομειακό επίδομα στους εργαζόμενους στα Kέντρα Ψυχικής Υγείας, στο προσωπικό της φυσικοθεραπείας, στο προσωπικό των φαρμακείων, επίσης το να δοθεί επίδομα τροφής στους εργαζόμενους στα Κέντρα Υγείας και στα Κέντρα Ψυχικής Υγείας. 

Είχα ξαναπεί στη Βουλή ότι θα φέρουμε νομοθετική ρύθμιση, για να μπορέσουμε να καταβάλουμε δεδουλευμένες εφημερίες του 1998, που δεν μπόρεσαν να εισπραχθούν, γιατί υπήρχε η αναντιστοιχία της ημερομηνίας ψήφισης του νόμου και της ημερομηνίας έναρξης ισχύος του νόμου, αλλά και της ημερομηνίας έκδοσης των κοινών υπουργικών αποφάσεων. Δημιουργήθηκε εκεί ένα αλαλούμ, γιατί κάποιους γιατρούς τους ζημίωσε, γιατί έπρεπε να επιστρέψουν χρήματα και κάποιους άλλους τους ζημίωσε, γιατί δεν εισέπραξαν. 

Υπάρχει λοιπόν η ρύθμιση αυτή η νομοθετική, για να μπορέσουν αυτοί που ήταν να επιστρέψουν χρήματα, να μην επιστρέψουν καμία δραχμή και οι άλλοι να μπορέσουν να εισπράξουν, όσοι έχουν πραγματοποιήσει εφημερίες, χωρίς να έχουν πληρωθεί. Επίσης υπάρχει μέσα στην τροπολογία και η ρύθμιση για το προσωπικό της μονάδας απεξάρτησης 18 ΑΝΩ, όπως το είχαμε υποσχεθεί στη Βουλή. 

'Ισως να μην έχει γίνει γνωστό σε όλους, ότι με κάποια άλλη νομοθετική ρύθμιση που πέρασε, καταργήθηκαν οι γενικοί διευθυντές των νοσοκομείων. Πάμε πλέον σε ταυτόσημη ιδιότητα προέδρου και γενικού διευθυντή. 

Οι πρόεδροι των νοσοκομείων των μεγάλων στην αρχή, άνω των πεντακοσίων κλινών, θα αναδεικνύονται μετά από προκήρυξη των θέσεών τους και την επιλογή τους από ειδικό υπηρεσιακό συμβούλιο. 

Μιλήσατε για ελλείμματα. Θα ήθελα να πληροφορήσω το Σώμα ότι τα νοσοκομεία δεν έχουν ελλείμματα. 'Εχουν μια υστέρηση είσπραξης εσόδων από τα ασφαλιστικά ταμεία και από το δημόσιο, το οποίο έχει την ευθύνη να καλύψει τους ανασφάλιστους, οικονομικά αδύνατους 'Ελληνες που νοσηλεύονται στα νοσοκομεία χωρις βέβαια να πληρώνουν το νοσήλειο, και αυτό βρίσκεται σε μία απόλυτη αντιστοιχεία. 

Και τέλος, το θέμα που βάλατε για τη ρύπανση από αερολύματα, από τοξικά αέρια, όπως είπατε κλπ. Σήμερα, έκανα μία δήλωση στα Μέσα Ενημέρωσης. Για τη χώρα μας δεν υπάρχει αυτήν τη στιγμή κανένα τέτοιο θέμα. Παρακολουθούμε με πάρα πολύ μεγάλη προσοχή, από την πρώτη μέρα που ξεκίνησε αυτή η τραγική περιπέτεια των γειτόνων μας, το όλο θέμα και ασφαλώς δεν έχουμε να κρύψουμε τίποτα από τον ελληνικό λαό. Δεν αυξήθηκε κανένας δείκτης είτε σε αερολύματα είτε στα νερά της πατρίδας μας, είτε στο έδαφός της, ώστε να μας δημιουργήσει ανησυχία ότι υπάρχουν ιχνοστοιχεία που εκπέμπουν ραδιενέργεια ή ότι υπάρχουν ιχνοστοιχεία, τα οποία είναι τοξικά. Ασφαλώς όμως είμαστε σε εγρήγορση, είμαστε σε μία επαφή και με όλες τις γειτονικές φίλες χώρες των Βαλκανίων και σ' ένα καθημερινό διάλογο και μία καθημερινή αλληλοενημέρωση για να δούμε μη τυχόν χρειαστεί κάποια στιγμή πραγματικά να λάβουμε κάποια μέτρα. Σας ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή αιτήσεις της εισαγγελικής αρχής για την άρση της ασυλίας των Βουλευτών κυρίων Βασιλείου Κεδίκογλου, Κωνσταντίνου Μπαντουβά και Παναγιώτη Ψωμιάδη. 

Παραπέμπονται στην αρμόδια Διαρκή Επιτροπή. 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρία και κύριοι συνάδελφοι, από το σύστημα παιδείας και υγείας χαρακτηρίζεται μια χώρα για την πορεία της και τον τρόπο λειτουργίας της και βέβαια για το ενδιαφέρον προς τους πολίτες οι οποίοι ζουν σ' αυτήν στη χώρα. 'Αλλωστε οι δύο αυτοί τομείς αποτελούν και τον πυρήνα του κοινωνικού ρόλου που επιτελεί, που πρέπει να επιτελεί ή δεν επιτελεί ένα κράτος με οποιαδήποτε κυβερνητική έκφραση. 

Είναι γνωστό σε όλους ότι τα τελευταία ειδικότερα χρόνια και τα δύο αυτά συστήματα υπολειτουργούν και κάθε χρόνο που περνάει η κατάσταση χειροτερεύει. Το Εθνικό Σύστημα Υγείας επίσης, όπως κατ'επανάληψη έχει επισημανθεί και από τους συντελεστές της υγείας, τους γιατρούς, το νοσηλευτικό και λοιπό προσωπικό, αλλά και από κοινωνικούς φορείς, βρίσκεται σε μία πολύ κακή κατάσταση. Μάλιστα τελευταία είχαμε αλλεπάλληλες κινητοποιήσεις, άλλοτε του ιατρικού, άλλοτε του νοσηλευτικού και λοιπού προσωπικού για στοιχειώδη πράγματα για τα οποία οφείλω να ομολογήσω ότι κατά κύριο λόγο η ευθύνη δεν ήταν στην ηγεσία του Υπουργείου Υγείας, αλλά ήταν στην Κυβέρνηση συνολικά και κυρίως στον άξονα της οικονομικής πολιτικής της Κυβέρνησης, που συνίσταται στο να μειώσει αντί οποιασδήποτε κοινωνικής θυσίας τους ονομαστικούς δείκτες και ειδικότερα τα δημοσιονομικά ελλείμματα. 

'Ετσι, φθάσαμε στο σημείο να ταλαιπωρούνται ασθενείς, συγγενείς τους, γιατροί, διοικήσεις νοσοκομείων, νοσηλευτικό προσωπικό γιατί δεν κατέβαλε το κράτος, με ευθύνη κύρια της Κυβέρνησης, διά του Υπουργείου Οικονομικών, δεδουλευμένες αποδοχές και κυρίως χρήματα που οφείλονταν από εφημερίες, ακόμη και από εφημερίες οι οποίες προβλέπονταν από το νέο μισθολόγιο ή τις τροποποιήσεις του μισθολογίου των γιατρών, που είχαν γίνει εδώ στη Βουλή την προηγούμενη χρονιά. 

Κύριε Υπουργέ, μπορεί να υπήρξαν αποφάσεις από την πλευρά του Υπουργείου Υγείας για ολοκλήρωση κάποιων νοσηλευτικών ιδρυμάτων, για εξαγορά του εξοπλισμού, για κτίσιμο κτιρίων, κτιριακές εγκαταστάσεις, αλλά γνωρίζετε πάρα πολύ καλά ότι ακόμη και αυτές οι εγκαταστάσεις ή αρκετές από αυτές τις εγκαταστάσεις σε κέντρα υγείας, σε αγροτικά ιατρεία, σε νομαρχιακά κρατικά νοσοκομεία παραμένουν ως αδρανές κεφάλαιο, δεν λειτουργούν κατά τρόπο που προσβάλει, χωρίς να φταίνε οι εργαζόμενοι, χωρίς να φταίει ο δημόσιος τομέας υπό την ευρεία έννοια, το δημόσιο σύστημα υγείας. 

Εξηγούμαι: Υπάρχουν κέντρα υγείας τα οποία τα τελευταία χρόνια μετά το 1990, με τη λογική του περιορισμού των δημοσιονομικών ελλειμμάτων, χωρίς καμία έστω επιλογή και κοινωνική ιεράρχηση, είτε υπολειτουργούν είτε δεν λειτουργούν καθόλου, γιατί δεν έχουν το αναγκαίο ιατρικό, νοσηλευτικό και λοιπό προσωπικό. 

Υπάρχουν επίσης νομαρχιακά νοσοκομεία και κέντρα υγείας -για τα οποία έχει δαπανήσει το κράτος αρκετά δισεκατομμύρια -και καλά έκανε- τα οποία έχουν προμηθευτεί το σύγχρονο εξοπλισμό ευρωπαϊκών προδιαγραφών και δεν λειτουργούν. Αυτό το ξέρετε πολύ καλά, κύριε Υπουργέ, καλύτερα από εμένα και από όλους εμάς τους επερωτώντες του ΔΗ.Κ.ΚΙ. 

Να σας πω χαρακτηριστικές περιπτώσεις τις οποίες έχω δει με τα μάτια μου και δεν δέχομαι καμία αμφισβήτηση. Κέντρο Yγείας Στριμωνικού, καινούριο, στο νομό Σερρών. Το επισκέφθηκα μαζί με τον κ. Ιντζέ -ξέρω ότι αυτό το ζητάτε από το Υπουργείο Οικονομικών και δεν σας καλύπτουν και οφείλω να το ομολογήσω, στη λογική της άκριτης περικοπής δαπανών, κοινωνικών κυρίως- έχει περίπου ένα χρόνο που κτίσθηκε, καινούριο, ωραιότατο κτίριο και δεν λειτουργεί καθόλου, είναι κλειστό, κυρίες και κύριοι συνάδελφοι, γιατί δεν προσλήφθηκε το αναγκαίο ιατρικό, νοσηλευτικό και λοιπό προσωπικό. Είναι ντροπή για το κράτος, είναι ντροπή για την πολιτεία. 

(Στο σημείο αυτό την Προεδρική 'Εδρα καταλαμβάνει ο B' Αντιπρόεδρος της Βουλής, κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δεύτερον, είχα πάει πριν από ένα χρόνο περίπου -και το είχα θέσει πάλι αυτό το θέμα- στο νομαρχιακό νοσοκομείο της 'Αρτας, που είναι και πατρίδα μου. Το επισκέφθηκα επίσημα ως πρόεδρος κόμματος. Με περίμενε η διοίκηση -διοίκηση η οποία διορίστηκε από την Κυβέρνηση- οι εργαζόμενοι, όλοι μαζί. Το μεγάλο πρόβλημά τους είναι το ότι έγινε εδώ και ένα χρόνο σύγχρονη, από πλευράς ξενοδοχειακού και άλλου τεχνολογικού εξοπλισμού, πραγματικά με την τελευταία λέξη της τεχνολογίας, μονάδα εντατικής θεραπείας και είναι κλειδωμένη. 

Και μου επεσήμαναν οι τεχνικοί του νοσοκομείου ότι αυτά τα μηχανήματα είναι ηλεκτρονικά και είναι ευαίσθητα και όσο παραμένουν χωρίς να λειτουργούν, κινδυνεύουν να υποστούν τεράστιες ζημίες και να χάσει εκατομμύρια χρήματα το δημόσιο, διότι και εκεί δεν προσλήφθηκε το αναγκαίο ιατρικό, νοσηλευτικό και λοιπό προσωπικό. 

Την Κυριακή του Πάσχα, κύριε Υπουργέ, επισκέφθηκα και πάλι το νοσοκομείο και ρώτησα "ρε παιδιά, λειτούργησε επιτέλους, μετά από ένα χρόνο, η εντατική μονάδα;" και μου είπαν "όχι είναι κλειστή ακόμα" και το εμφανίζετε ασφαλώς ότι φτιάξατε, κάνατε κλπ., ενώ είναι κλειστά. 

Τρίτον, λάβατε και εσείς, όπως έλαβα και εγώ και οι Βουλευτές του ΔΗΚΚΙ, υπόμνημα από τους εργαζόμενους και φορείς της Λήμνου για τη Μονάδα Τεχνητού Νεφρού που πράγματι ιδρύθηκε, όπως το αναφέρετε -είναι έτσι- που χρειάζεται τρεις και μόνο νοσηλευτές, για να καλύψει τις ανάγκες των νεφροπαθών που υπάρχουν εκεί. 

Το ίδιο συμβαίνει και με άλλα τμήματα τεχνητού νεφρού σε άλλα νομαρχιακά νοσοκομεία. Δυστυχώς πάλι η Κυβέρνηση για να περιορίσει άκριτα τα δημοσιονομικά ελλείμματα τεχνητά ή σε βάρος των πολιτών, δεν προσλαμβάνει το κατάλληλο προσωπικό. 

Παρακαλώ, κύριε Υπουργέ, όταν μιλάμε για Λήμνο, όταν μιλάμε για Σαμοθράκη -το Κέντρο Υγείας της Σαμοθράκης υπολειτουργεί λόγω έλλειψης ιατρικού και νοσηλευτικού προσωπικού- όταν μιλάμε γενικότερα για νησιά του Αιγαίου και για ακριτικές περιοχές, νησιωτικές ή παραμεθόριες, δεν μπορεί να κλείνουμε τα μάτια. Δεν μπορεί με πρόσχημα τη μείωση των δημοσιονομικών ελλειμμάτων να μη σπεύδει η Κυβέρνηση να παίρνει τις κατάλληλες αποφάσεις, ώστε να λύνονται αμέσως τα ζητήματα. 

Γιατί, κυρίες και κύριοι συνάδελφοι, όποιος γυρίζει αυτήν την εποχή στα χωριά, στους καποδιστριακούς δήμους, θα δει πόσο δίκιο είχα, όταν απ' αυτό εδώ το Βήμα αρνούμενοι εμείς του ΔΗΚΚΙ να ψηφίσουμε το νόμο "Καποδίστρια", είχα επισημάνει -και βγαίνουν προφητικά από το πρώτο τετράμηνο λειτουργίας των καποδιστριακών δήμων και εκείνου του νόμου- ότι τελικά οι πόροι που δίνονται στους καποδιστριακούς δήμους -βλέπω εδώ συναδέλφους από την επαρχία απ' όλα τα κόμματα που το ζουν- σε αντίθεση με αυτά που έλεγε εδώ ο τότε Υπουργός Εσωτερικών, Δημόσιας Διοίκησης και Αποκέντρωσης, είναι ακριβώς οι ίδιοι που δίνονταν πριν στις κοινότητες, που συνενώθηκαν. 

Μάλιστα αρκετοί καποδιστριακοί δήμοι, κύριε Υπουργέ -είσθε και εσείς από περιφέρεια, όπως είμαι και εγώ και είμαι βέβαιος ότι τα έχετε επισημάνει, γιατί έχετε ζήσει και έχετε προσφέρει στην αυτοδιοίκηση- κληρονόμησαν και χρέη των κοινοτήτων που συγχωνεύτηκαν, λες και ο εκσυγχρονισμός γίνεται με ένα νόμο, λες και μπορούμε να βάψουμε αυγά χωρίς βαφές, χωρίς χρήματα και δεν μπορούν να πληρώσουν ούτε τους υπαλλήλους, κυρίες και κύριοι συνάδελφοι. 

Και αυτά δεν τα λένε δημοτικές αρχές που πρόσκεινται στο ΔΗΚΚΙ, αλλά τα λένε δημοτικές αρχές που στηρίχθηκαν από την Κυβέρνηση και βλέπουν να καταποντίζονται οι δήμοι αυτοί και να γίνεται πραγματικότητα δυστυχώς, εκείνο που είχα πει τότε ότι φοβάμαι ότι στο όνομα του δήθεν εκσυγχρονισμού της διοίκησης, επιδιώκεται μέσα από τους καποδιστριακούς δήμους η επιτάχυνση και κατά συστηματικό τρόπο αστικοποίηση του αγροτικού πληθυσμού της χώρας με ολοκληρωτική ερήμωση της υπαίθρου, για να ικανοποιηθούν άλλες απαιτήσεις, άλλων κέντρων, που είναι έξω από την Ελλάδα. 

Αν λοιπόν αφήσουμε τελείως αυτές τις ακριτικές περιοχές στην περιφέρεια και από στοιχειώδεις κοινωνικές υπηρεσίες, από κέντρα υγείας που να στελεχώνονται με το κατάλληλο ιατρικό και νοσηλευτικό προσωπικό, από σχολεία, γιατί κλείνουν και αυτά, όπως ξέρετε, ελλείψει παιδιών που φεύγουν συνεχώς -δηλαδή και αυτά που απέμειναν κλείνουν- τότε πραγματικά, για ποια ισχυρή Ελλάδα θα μιλάμε, κυρίες και κύριοι συνάδελφοι, στην Ενωμένη Ευρώπη; 

Μιλά για ισχυρή Ελλάδα στα λόγια ο κύριος Πρωθυπουργός και η Κυβέρνηση, ενώ στην πραγματικότητα με αυτήν την αδιαφορία προς την περιφέρεια, τη νησιωτική Ελλάδα, προς την παραμεθόρια περιοχή και γενικότερα στα χωριά και τις πόλεις, κάνει η Κυβέρνηση πιο ανίσχυρη τη χώρα και πιο απογοητευμένο τον πληθυσμό. 

Γενικότερα όμως, κύριε Υπουργέ, όπως ξέρετε, σε όποιο νοσοκομείο και αν πας, θα συναντήσεις την ίδια εικόνα. Ειλικρινά σας μεταφέρω μια εικόνα από ιδία αντίληψη. Επισκέπτομαι επί δυόμισι χρόνια συνεχώς τους νομούς της χώρας και τα νοσοκομεία. Συναντώ επίσημα τις διοικήσεις των νοσοκομείων και στο κέντρο και στην περιφέρεια και τα επιστημονικά συμβούλια και τους συλλόγους γιατρών, νοσηλευτικού και λοιπού προσωπικού. Το πρώτο που σου λένε όλοι, είτε πρόκειται για καινούρια νοσοκομεία είτε για καινούριες πτέρυγες είτε για παλιά νοσοκομεία, είναι "μας λείπει κατά κύριο λόγο σε πολύ μεγάλο ποσοστό νοσηλευτικό προσωπικό και δευτερευόντως αλλά και εκεί σε μεγάλο ποσοστό, ιατρικό προσωπικό". 

Αυτή είναι μια πραγματικότητα. Δεν μπορεί να την αρνηθεί κανείς, όσα χαρτιά και αν προσκομίσει εδώ. 

Πέρασα, κύριε Υπουργέ, από ένα κέντρο υγείας του νομού σας, που ξέρω ότι επισκέπτεσθε την περιοχή και συγκεκριμένα στο Δομοκό. Το ίδιο πρόβλημα υπήρχε και εκεί. Υπολειτουργεί το Κέντρο Υγείας του Δομοκού, όπως υπολειτουργούν ή είναι και κλειστά άλλα κέντρα υγείας ανά την Ελλάδα, όπως και αγροτικά ιατρεία. 

Είναι αλήθεια αυτό που είπατε εν μέρει ότι η μη κάλυψη από ιατρικό προσωπικό θέσεων σε ορισμένες ακριτικές περιοχές οφείλεται και σε έλλειψη βούλησης του ιατρικού προσωπικού να πάει σ' αυτές τις παραμεθόριες περιοχές. Αλλά όταν βλέπουμε ότι είναι αυτό το πρόβλημα, δεν πρέπει να δώσουμε κάποια λύση, ώστε να μη μένουν οι κάτοικοι της νησιωτικής και παραμεθόριας Ελλάδας, της επαρχίας, της περιφέρειας, επί χρόνια ή επί μεγάλα χρονικά διαστήματα χωρίς γιατρό στο αγροτικό ιατρείο, ή γιατρούς στο κέντρο υγείας ή στα κρατικά νομαρχιακά νοσοκομεία; 

Ασφαλώς θα δούμε τη τροπολογία -και είναι ευχάριστο αυτό που μας είπατε- αύριο που θα καταθέσετε το νομοσχέδιό σας, με την οποία δίνετε κίνητρα, ώστε αυτά να συμβάλουν, αν και δεν είναι το μόνο στοιχείο, στο να υπάρξει ενδιαφέρον για κάλυψη αυτών των θέσεων, παρ' όλο που σε μεγάλο βαθμό η μη κάλυψη σε πολλές περιπτώσεις οφείλεται στο ότι δεν εγκρίνει η Κυβέρνηση πιστώσεις για να προκηρυχθούν οι θέσεις και να καλυφθούν οι κενές θέσεις σε εξειδικευμένο ιατρικό, νοσηλευτικό και λοιπό προσωπικό. 

Αυτό μου θυμίζει κάτι παρόμοιο που είδα στη Σάμο, όπου πήγα πριν από λίγους μήνες. Το ίδιο πρόβλημα υπήρχε και εκεί και στο νοσοκομείο. Είναι γνωστή η περίπτωση με τον παιδίατρο που τελικά πήρε την έκταση και εκείνος για τον οποίο υπήρξε το πρόβλημα, τελικά πράγματι προσλήφθηκε, δεν το θέλησε ο ίδιος, και μένει κενή η θέση. Δεν ξέρω αν τον τελευταίο καιρό τελικά βρέθηκε άλλος για να υπηρετήσει σ' αυτό το κέντρο στη Σάμο. 

Οι αποδοχές των γιατρών δεν είναι έτσι, κύριε Υπουργέ. Συμμετείχα στη συζήτηση εκείνου του νομοσχεδίου, του μισθολογίου των γιατρών και ξέρω από μισθολόγια και γιατρών του ΕΣΥ, γιατί ήμουν Υφυπουργός Οικονομικών στα μισθολόγια, όταν έγινε το ΕΣΥ στη χώρα το 1983 με Υπουργό Οικονομικών τον κ.Κουλουριάνο. 

Εσείς υπολογίζετε αύξηση αποδοχών με βάση τις αποδοχές του βασικού μισθού και των τακτικών επιδομάτων. Σε σχέση, όμως, με το σύνολο των αποδοχών που καταβάλλονταν κατά τρόπο σταθερό και μόνιμο και που θεωρούνται και κατά τη νομολογία των δικαστηρίων -την πάγια νομολογία- ως τακτικές αποδοχές, είχαμε μετά τη φορολογία και μειώσεις σε ιατρικό προσωπικό. Και ασφαλώς με τη ρύθμιση που έγινε για τις εφημερίες υπήρξε αυτή η μείωση. 

Θα πω και πάλι,κύριε Υπουργέ, υπεύθυνα, δημόσια και με σεβασμό και προς το πρόσωπο του Υπουργού και προς το θεσμό και προς τους συναδέλφους, ότι έζησα όλο το θεσμό του Εθνικού Συστήματος Υγείας από τότε που έγινε με Υπουργό Υγείας τον Παρασκευά Αυγερινό, Υπουργό Οικονομικών τον Κουλουριάνο και εμένα Υφυπουργό Οικονομικών στο λογιστήριο που είχα τα μισθολόγια. 

'Οταν ψηφίστηκε ο νόμος για το Εθνικό Σύστημα Υγείας,που ήταν μια τομή πραγματική στο σύστημα της δημόσιας υγείας από το προοδευτικό τότε ΠΑΣΟΚ, που προωθούσε τον κοινωνικό ρόλο του κράτους, στην αρχή κάποιο μεγάλο κομμάτι των γιατρών, μπροστά στο άγνωστο του θεσμού, δεν έδειχνε ενδιαφέρον για να ενταχθεί -να κλείσει το ιατρείο, γιατί ήταν θεσμός αποκλειστικής νοσοκομειακής απασχόλησης- και να πάει με μισθό στο Εθνικό Σύστημα Υγείας. Και τότε, όπως θυμάστε, οι γιατροί ήταν περιορισμένοι σε αριθμό. Και όταν άλλαξε ο Υπουργός Υγείας, ήλθε ο αείμνηστος Γιώργος Γεννηματάς, για να δώσει κίνητρο για προσέλκυση στο ΕΣΥ -και στο κέντρο και στην περιφέρεια στους γιατρούς- για να στηρίξει και να αναπτυχθεί το σύστημα υγείας. Και όχι αυτά που έλεγε ο Υφυπουργός. Δεν πειράζει όμως, βρίστε τώρα εκ των υστέρων. Τότε που ήμουν Υπουργός ερχόσαστε όλοι για να σας πάρει η κάμερα, να σας φωτογραφήσουν και να σας γράψουν οι εφημερίδες, για να κερδίζετε πόντους από τους αγώνες άλλων. Και αυτό είναι και ένα παράπονο, όχι από σας κύριε Υπουργέ, αλλά από κάποιους που έχουν το θράσος τώρα, μετά από είκοσι ένα χρόνια να λένε αυτά που κατά καιρούς έχουν πει. Ο μακαρίτης ο Γεννηματάς με εκλιπαρούσε, ως Υπουργό Οικονομικών, να κάνουμε κάτι και επειδή, ως Υπουργός Οικονομικών, δεν ήθελα να σπάσω τις αρχές των μισθολογίων γενικότερα των δημοσίων υπαλλήλων, τελικά με απόφαση συνολικά της Κυβέρνησης, βγάλαμε την κοινή απόφαση -μακαρίτη Γεννηματά και δικής μου, ως Υπουργού Οικονομικών- για να τους στηρίξουμε οικονομικά και να τους αναβαθμίσουμε -ως κίνητρο για να μπουν στο ΕΣΥ, προς όφελος των ασθενών, του λαού, της ποιότητας των παρεχομένων υπηρεσιών- τις εφημερίες. 

Αυτή είναι η αλήθεια, για να μην αδικούμε τους γιατρούς, για να μην τους λέει τώρα στην προσπάθεια να κόψει αποδοχές η Κυβέρνηση και να μειώσει, όπως είπα πριν, άκριτα τα δημοσιονομικά ελλείμματα, ότι τάχα εξαπατούσαν το δημόσιο, ότι τάχα έκαναν πλασματικές υπερωρίες κλπ. Και γι'αυτό καταβάλλονταν σε όλους τους γιατρούς σταθερά και μόνιμα και θεωρούνταν τακτικές αποδοχές. Τα κόψατε και έτσι μειώθηκαν οι αποδοχές και δεν αυξήθηκαν ούτε κατά 30%. Σε πολλές περιπτώσεις υπήρξε και μείωση μετά την αφαίρεση της φορολογίας. 

Τέλος, για τα ελλείμματα, κύριε Υπουργέ, γυρίζοντας τα νοσοκομεία στην περιφέρεια, αλλά και εδώ στο κέντρο, τι διαπίστωσα; 

'Οτι,παρά τη ρύθμιση που κάναμε εδώ στη Βουλή και συμφωνήσαμε τα κόμματα στα χρέη που είχαν τα νοσοκομεία -είχαν φθάσει στα διακόσια δισεκατομμύρια περίπου- όπως θυμάστε, προς προμηθευτές κλπ., όπως είχαμε προβλέψει η ρύθμιση ήταν προσωρινή. Σε ορισμένα, όχι σε όλα τα νοσοκομεία, ξαναεμφανίστηκε το ίδιο πρόβλημα. Γιατί στη λογική της Κυβέρνησης να φτιάξει προϋπολογισμό πλασματικό και να εμφανίσει πλασματικά πλεονάσματα έχει περικόψει απο τις πιστώσεις των κρατικών νοσοκομείων της χώρας. Από δεύτερου και τρίτου βαθμού πανεπιστημιακά νοσοκομεία έχει περικόψει τις πιστώσεις, χωρίς να ανταποκρίνεται η περικοπή αυτή στις πραγματικές ανάγκες των νοσοκομείων, ακόμη και σε αναλώσιμο υλικό, με αποτέλεσμα πάλι ορισμένα νοσοκομεία να χρωστάνε ληξιπρόθεσμα χρέη στους προμηθευτές και να υπάρχει τεράστιο πρόβλημα δυσλειτουργίας. 

Κλείνοντας για το θέμα των εφημεριών θέλω να πω μην κάνετε το λάθος, κύριε Υπουργέ, εσείς που είστε και γιατρός και είμαι βέβαιος ότι πονάτε το σύστημα υγείας, μην κάνετε το λάθος και κάνετε περικοπές, όπως επιχειρήσατε να κάνετε την προηγούμενη χρονιά και ξεσηκώθηκαν οι γιατροί με το να μην αποδέχεστε τις προτάσεις των επιτροπών για τις εφημερίες και να κόβονται έτσι από το Υπουργείο των Οικονομικών και που αναγκάζεται και το Υπουργείο Υγείας να συμμορφωθεί σ' αυτό. Γενικά αναστατώνεται έτσι όλο το εθνικό σύστημα της δημόσιας υγείας. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστώ, κύριε Τσοβόλα. 

Κυρίες και κύριοι συνάδελφοι, εύχομαι και εγώ χρόνια πολλά σε όλους σας, Χριστός Ανέστη. 

Ο κ. Τασούλας, ως Κοινοβουλευτικός Εκπρόσωπος του ΚΚΕ, έχει το λόγο για δέκα λεπτά. 

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριοι Βουλευτές, χρόνια πολλά. Το "Χριστός Ανέστη" δεν το λένε ούτε οι χριστιανοί, δεν τολμάει να βγει από τους βομβαρδισμούς με τίποτα. 

'Εχουμε συζητήσει επανειλημμένα για τα προβλήματα της υγείας του δημόσιου συστήματος και όχι μόνο, με επερωτήσεις και του δικού μας κόμματος και άλλων κομμάτων και φυσικά, όπως αναπτύσσεται σήμερα η επερώτηση του ΔΗ.Κ.ΚΙ., αναδεικνύει τα μεγάλα προβλήματα, που υπάρχουν στην υγεία. 

Τι συμβαίνει και έχουμε αυτά τα προβλήματα; Γιατί δεν διατίθενται παραδείγματος χάρη αυξημένοι πόροι; Γιατί υπάρχουν για άλλα αυξημένοι πόροι και δεν υπάρχουν για την υγεία; Γιατί προωθείται η ιδιωτικοποίηση και με τι είναι συμβατή αυτή η ιδιωτικοποίηση στην τελευταία δεκαετία; 

Τέτοια ερωτήματα μας οδηγούν στη σκέψη να υποτάξουμε την προσέγγιση του προβλήματος της υγείας σαν μερικότερο ζήτημα στο γενικότερο πρόβλημα, στη γενικότερη αξία, αν θέλετε, που λέγεται ανθρώπινη ζωή, που λέγεται άνθρωπος. 

Δεν είναι δυνατόν να ενδιαφέρεται κανείς τάχα για την υγεία του ελληνικού λαού και του κάθε λαού και να τον σφάζει τον κάθε λαό, όπως γίνεται σήμερα στα Βαλκάνια. 

Δεν είναι δυνατόν να αφήνεις βόμβες και να προσυπογράφεις να πέφτουν αυτές και τάχα να ενδιαφέρεσαι για την υγεία του λαού και να προκαλούνται χιλιάδες θέματα, χιλιάδες καταστροφές, να αφαιρούνται ζωές και να υπάρχει ο κίνδυνος της ραδιενέργειας και των τοξικών, παρ'όλο που λέτε ότι δεν υπάρχει τέτοιος κίνδυνος. 

Υποτάσσεται επομένως και η πολιτική της υγείας στη γενικότερη πολιτική του ιμπεριαλισμού, η οποία θέλει να επιβάλει τη νέα τάξη πραγμάτων σε όλα τα επίπεδα από το μικρότερο στο μεγαλύτερο, από την αφαίρεση της ζωής των ανθρώπων μέχρι να τους πάρουμε ό,τι δεκάρες έχουν στην τσέπη τους. 

Γι'αυτό υποστηρίζεται η ιδιωτικοποίηση. Γι'αυτό υποστηρίζονται οι νόμοι της αγοράς. Γι'αυτό δεν λέγεται ασθενής, ο ασθενής, αλλά πελάτης. Και σας μαλώνει, όπως σας είπα και άλλη φορά ο Μπερνς, αυτός ο άθλιος, γιατί δεν αποκαλείτε τον ασθενή "πελάτη". 

Μέσα σ'αυτό το κλίμα και από μια τέτοια πολιτική ιμπεριαλιστική που δεν σέβεται την ανθρωπότητα, τι μπορεί να περιμένει κανείς; Θα βρει τους κατάλληλους ανθρώπους σαν τον Κλίντον, τον Μπλερ, η ανώμαλη προσωπικότητα, όπως τη λένε, Κόφι Ανάν -επιτρέψτε μου τη χυδαιότητα- που τον λέει "Αυνάν" ο κόσμος. 

Αυτή είναι η κατάσταση. 

'Ερχεται η Κυβέρνηση να μας βεβαιώσει ότι κάνει πολλά. Κύριε Υπουργέ, και εάν έχετε την καλή πρόθεση, σεις προσωπικά σαν Υπουργός, είστε δέσμιος αυτής της πορείας της ανθρωπότητας. 

'Ολοι ξέρουμε τι γίνεται με το δημόσιο σύστημα υγείας.'Ολοι ξέρουμε ότι έχει εγκαταληφθεί ακριβώς για να προσαρμοστεί σε αυτήν την κατάσταση.'Ολοι ξέρουμε ότι για να προασπίσουμε τις ιδέες του κέρδους και της ιδιωτικοποίησης, δεν λειτουργεί το Νοσοκομείο "ΠΑΠΑΓΕΩΡΓΙΟΥ".'Ολοι ξέρουμε τι γίνεται με τις προμήθειες. Θα σας πάω όμως πιο πέρα. 

Κύριε Υπουργέ, δεν παρακολουθήσατε πώς γίνεται κτήμα των επιστημόνων η επιστήμη, μέσω των εταιρειών, μέσω των χορηγών; Ποιων εταιρειών και ποιων χορηγών; Των διάφορων πολυεθνικών. 

Αυτοί είναι που λένε τι θα πουν οι επιστήμονες. Και μην σας κάνει εντύπωση που βγαίνουν μερικοί και λένε, "δεν υπάρχει ραδιενέργεια, δεν υπάρχει κίνδυνος". Είναι οι χορηγοί από πίσω τους και όχι μόνον αυτοί.'Ισως για τέτοιες περιπτώσεις είναι μεγαλύτερα συγκροτήματα και συμφέροντα. 

Δημόσια νοσοκομεία έχουμε και καινούρια που δεν λειτουργούν και παλαιά που δεν γίνονται και που δεν εντάσσονται να γίνουν στη δεκαετία που μας έρχεται σαν της Χαλκίδας, του Αγρινίου κλπ. 

'Εχουμε νοσοκομεία τα οποία δεν έχουν τον αναγκαίο εξοπλισμό και έχουμε και άλλα που δεν έχουν αξιοποιήσει τον όποιον εξοπλισμό έχουν. Επομένως υπάρχει ένα αλαλούμ στα δημόσια νοσοκομεία. 

Τα κέντρα υγείας, κυριολεκτικά τα θάψατε. Και επειδή συζητάμε εδώ και για αμοιβές, διαστρεβλώνετε την πραγματικότητα. 'Εχετε μία εγκλύκλιο στην οποία λέτε ότι αυξήσατε τα κονδύλια για εφημερίες των κέντρων υγείας και λέτε ότι πέρυσι προϋπολογίσατε οκτώ δισεκατομμύρια οκτακόσια εκατομμύρια (8.800.000.000) και φέτος δέκα δισεκατομμύρια πεντακόσια εκατομμύρια (10.500.000.000) και αναρωτιούνται οι άνθρωποι πως έχουν 30% παρακάτω τα κέντρα υγείας κονδύλια. Δεν λέτε ότι πέρυσι απολογιστικά έχετε πληρώσει δώδεκα δισεκατομμύρια οκτακόσια εκατομμύρια (12.800.000.000) και φέτος προγραμματίζετε δέκα δισεκατομμύρια πεντακόσια εκατομμύρια (10.500.000.000). Πείτε λοιπόν την αλήθεια. Γι' αυτό είναι αυτή η αντίφαση που εμφανίζεται τάχα και φυσικά δεν μπορούν να λειτουργήσουν τα κέντρα υγείας με αυτόν τον τρόπο. 

Το προσωπικό, οι προσλήψεις. Βρίσκετε αφορμές τώρα και λέτε ότι ξέρετε δεν πήγαν, δεν αποδέχθηκαν το διορισμό τους κλπ., ζητήματα δηλαδή που μπορεί μια κυβέρνηση να τα λύσει αμέσως. 

Για τις προμήθειες. Βρωμάει η δουλειά με τις προμήθειες και εκεί που γίνονται και εκεί που δεν γίνονται. 

Για τις εφημερίες. Μέσω των εφημεριών και τις συνολικές αποδοχές των εργαζομένων μειώνετε αλλά κυρίως αλλάζετε τις εργασιακές σχέσεις στην κατεύθυνση που έχετε από τη λευκή βίβλο. Γι' αυτό καθιερώσατε την ενδιάμεση εφημερία. Και θα βάζετε τους ανθρώπους σε τακτικά και πάγια καθήκοντα να δουλεύουν δεκατέσσερις ώρες από τις οκτώ το πρωί ως τις δέκα το βράδυ. Και αυτό το γεγονός το αποκρύπτετε. 

Για την εκπαίδευση. Σας είπα κάτι προηγουμένως. Δεν έφθαναν οι χορηγοί, τώρα έχουμε και τα ΚΕΚ, ιατρική εκπαίδευση μέσω των ΚΕΚ. Μπράβο. Να δούμε τι άλλο θα δουν τα μάτια μας σ' αυτήν τη χώρα. 

Ποιος τα πληρώνει όλα αυτά; Τα πληρώνει ο ελληνικός λαός. Δεν πληρώνει η πλουτοκρατία. 'Εχει άλλες προσβάσεις η πλουτοκρατία και για τα ζητήματα υγείας. Τα πληρώνει ο ελληνικός λαός αυτά. Αυτός δεν μπορεί να προσεγγίσει όταν χρειάζεται, όσο χρειάζεται και να έχει την εμπιστοσύνη στο δημόσιο σύστημα υγείας. Και αναγκάζεται να ψάχνει να δει πόσο θα πληρώσει στο τάδε κέντρο, πόσο στο άλλο, πόσο εδώ και πόσο εκεί. Δεν τα ξέρετε αυτά; 

Επομένως τι πρέπει να κάνει ο ελληνικός λαός; Τον τελευταίο μήνα αναγκάσθηκε αν θέλετε, να καταλάβει πολλά ο ελληνικός λαός και κατάλαβε πολλά. Πρέπει να καταλάβει και τούτο. 'Οτι πολιτική υγείας σε όφελός του θα έχει μόνο όταν καταφέρει να ανατρέψει τη γενική πολιτική στη χώρα μας και θα πρέπει να ξέρει τις δυσκολίες που έχει, γιατί η γενική πολιτική που εφαρμόζεται στη χώρα μας από τη σημερινή Κυβέρνηση και όχι μόνο, είναι υποτελής, τα δίνει όλα και προσπαθεί να μας πείσει ότι δεν γίνεται αλλιώς και ότι μάλιστα έχουν και τη νομιμότητα. Και θα κλείσω με τούτο που έκανε τη χειρίστη εντύπωση στον ελληνικό λαό. Θα περάσουν λέει τα στρατεύματα από τη Θεσσαλονίκη, γιατί κινδυνεύουν τα σύνορα των Σκοπίων! Αυτά είπε ο κ. Τσοχατζόπουλος και ότι δικαιολογείται, λέει, με το τάδε ή το δείνα άρθρο. Σαν δεν ντρεπόμαστε! 

ΠΡΟΕΔΡΕΥΩΝ (Παναγιώτης Σγουρίδης): Η κ. Αλφιέρη, ως Κοινοβουλευτικός Εκπρόσωπος του Συνασπισμού της Αριστεράς και της Προόδου,έχει το λόγο. 

ΣΤΥΛΙΑΝΗ ΑΛΦΙΕΡΗ: Κυρίες και κύριοι συνάδελφοι, πρώτα απ' όλα θέλω να ευχηθώ να σταματήσει ο πόλεμος, να σταματήσουν οι βομβαρδισμοί και οι αιτίες που δημιουργούν τους πρόσφυγες. Είναι τρομακτικό αυτό που γίνεται στα Βαλκάνια, γιατί ήλθαμε χθες από την Αλβανία και πιστεύω ότι η Κυβέρνηση δεν πρέπει να μένει απαθής, κύριε Υπουργέ. Είναι υποχρεωμένη, γιατί όλοι οι λαοί έχουν στρέψει την προσοχή τους σε μας, την Ελλάδα, να πάρει πρωτοβουλίες ειρήνης. 

Οι συνάδελφοι του ΔΗ.Κ.ΚΙ. έχουν καταθέσει μία επερώτηση μέσα από τις πολλές φορές για τα θέματα υγείας. 

'Εκανα μία προσπάθεια να γράψω την ομιλία μου, αλλά ακούγοντας τους συναδέλφους και σας, κύριε Υπουργέ, αποφάσισα να την ακυρώσω και να σας πω τα πραγματικά γεγονότα που υπάρχουν στον Πειραιά. Γιατί, κύριε Υπουργέ, παρουσιάσατε μία ειδυλλιακή εικόνα, που θέλω να σας πω -και το γνωρίζετε και σεις πολύ καλά- ότι δεν είναι η πραγματικότητα. Το γνωρίζετε πολύ καλά, γιατί και γιατρός είστε και έχετε τη δυνατότητα να έχετε μία πραγματική εικόνα. Βέβαια, πώς την καταθέτετε εδώ,είναι ένα άλλο θέμα. Και θα γίνω συγκεκριμένη, κύριε Υπουργέ. 

Θέλω να ξεκινήσω πρώτα απ' όλα από το Κέντρο Μεθαδόνης του Πειραιά. Είναι γεγονός που αρχίζει να εκνευρίζει και προσωπικά εμένα. 'Εχει αναγγελθεί και έχει ειπωθεί στους Πειραιώτες ότι έχει γίνει πραγματικότητα εδώ και δύο χρόνια -το έχει εγκαινιάσει δύο φορές ο κύριος Υπουργός- ο κ. Γείτονας μου είπε ότι λειτουργεί στην Ανδρούτσου 126 και τώρα σεις είπατε την αλήθεια, το Κέντρο Μεθαδόνης πραγματικά στον Πειραιά δεν λειτουργεί. Ούτε καν υπάρχει η υποδομή. Καλό θα είναι, λοιπόν, να είμαστε ειλικρινείς προς τους Πειραιώτες και στις Πειραιώτισσες. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Δεν σας είπα ότι λειτουργεί. 

ΣΤΥΛΙΑΝΗ ΑΛΦΙΕΡΗ: Εσείς είπατε την αλήθεια. Αλλά εγώ να σας πω, κύριε Υπουργέ, έχω εκνευριστεί. Πήγαμε δύο φορές στα εγκαίνια και είναι τραγικό πράγμα. Τέλος πάντων, εσείς είπατε την αλήθεια, να μη χρεώνεστε γι' αυτό. 

Να πάμε όμως παρακάτω, σε κάποια άλλα πράγματα. 

Είπατε ότι τα πράγματα είναι ειδυλλιακά κι εγώ θα σας καταθέσω την "ειδυλλιακή" εικόνα για τα νοσοκομεία του Πειραιά. Υπάρχει το Τζάννειο, το Μεταξά και το Κρατικό Νίκαιας. Το Κρατικό Νίκαιας πραγματικά πολλές φορές το επισκέφθηκε και η σύζυγος του κυρίου Πρωθυπουργού, η οποία δηλώνει πάρα πολύ ευχαριστημένη. Εγώ θα σας καλέσω να πάμε σε μία περιοδεία. Ο πρώτος χώρος, η εικόνα εξωτερικά πρέπει να παραδεχθούμε ότι είναι καλή. 'Εχετε πάει κι εσείς εξάλλου εκεί. Αν θα πάτε στο χειρουργείο θα αγανακτήσετε, κύριε Υπουργέ, ή θα πείτε ότι δεν είναι δυνατόν να είναι το Κρατικό Νοσοκομείο Νίκαιας σ' αυτήν την κατάσταση. Και από την άλλη μεριά, στη διπλανή αίθουσα, ξέρετε ότι υπάρχει ένα τέλειο χειρουργείο το οποίο δεν λειτουργεί, γιατί δεν υπάρχει η υποδομή και δεν υπάρχει και το κατάλληλο προσωπικό. Εάν θα πάμε στον τρίτο, τέταρτο και πέμπτο όροφο, οι συνθήκες είναι τριτοκοσμικές, όπως είπε και ο σύμβουλος του Πρωθυπουργού, ο κ. Ματσαγάνης, που έκανε μία έκθεση προς τον κύριο Πρωθυπουργό και είπε ότι πραγματικά το σύστημα υγείας, το Εθνικό Σύστημα Υγείας, νοσεί και ότι πραγματικά οι συνθήκες είναι τριτοκοσμικές. Αυτήν την κουβέντα δεν τη χρησιμοποιούμε εμείς για να υποβαθμίσουμε τα πάντα. Και θέλω να σας πω ότι προσωπικά εγώ είμαι από τους ανθρώπους που δεν μου αρέσει να υποβαθμίζω. Είμαι πολύ συντηρητική σε κάποια πράγματα, γιατί τρομάζω στην ιδέα να πάμε προς τα πίσω. 'Ομως, κύριε Υπουργέ, η κατάσταση στα θέματα υγείας στα νοσοκομεία, στους μισθούς των γιατρών είναι τραγική. 

Θα αναφερθώ στον εξοπλισμό του Μεταξά. Ο αξονικός τομογράφος δεν υπάρχει ακόμα, παρ' όλο που τον παλεύω -και το λέω προσωπικά, όπως και άλλοι συνάδελφοι- τρία χρόνια τώρα. Αυτός ο προγραμματισμός, κύριε Υπουργέ, είναι τόσο δύσκολο να γίνει; Αυτή η αγορά είναι τόσο δύσκολη να γίνει; Αφού τα χρήματα θα αποσβεστούν. Γύρω όμως από το Μεταξά σήμερα ήδη λειτουργούν δεκατρείς αξονικοί τομογράφοι. Καταλαβαίνετε, λοιπόν, τι πελατεία υπάρχει εκεί και πώς αναπτύσσεται η ιατρική προς τους ιδιώτες. 

Δεύτερον, δεν λειτουργούν τρεις κλινικές. Δεν υπάρχουν γιατροί. Και το λέτε όλοι οι Υπουργοί που έχετε περάσει απ' αυτήν την ευαίσθητη θέση, δεν μπορούμε να βρούμε γιατρούς, δεν μπορούμε να βρούμε διευθυντές, δεν μπορεί να γίνει το ένα, δεν μπορεί να γίνει το άλλο. Εμείς κάναμε μία πρόταση συγκεκριμένη και οι συνάδελφοι του ΔΗ.Κ.ΚΙ. έκαναν και αυτοί μία πρόταση. Ο κ. Τσοβόλας είπε κάτι συγκεκριμένο. Δεν μπορούμε να επιδοτήσουμε τις θέσεις; Και οικονομικά και κοινωνικά κριτήρια να δώσουμε, κύριε Υπουργέ. Εφόσον είναι ένα θέμα που νοσεί, που πρέπει να βρει λύση, δεν μπορείτε σαν Κυβέρνηση -κι εμείς θα το στηρίξουμε αυτό- να επιδοτήσετε τις θέσεις των γιατρών, αυτές που θεωρείτε αναγκαίες για να λειτουργήσουν τα κέντρα υγείας και τα νοσοκομεία; 

Το Νοσοκομείο Μεταξά λέμε ότι φροντίζει, θεραπεύει τον καρκίνο. Ποια είναι η προληπτική ιατρική που ασκεί αυτό το νοσοκομείο και με ποια υποδομή; 

Μιλήσατε πολύ σωστά για την έρευνα και είπατε ότι η ιατρική σήμερα πρέπει να εξελιχθεί, να πάρει διαστάσεις και να αντιμετωπίσει τα σύγχρονα φαινόμενα. Πείτε μου τι μέτρα έχετε πάρει, τι προγράμματα έχετε ενθαρρύνει στο Νοσοκομείο Μεταξά. Ο εξοπλισμός έχει να ανανεωθεί πάνω από είκοσι πέντε χρόνια. Δεν νομίζω, λοιπόν, να είστε ευχαριστημένοι από την κατάσταση του Νοσοκομείου Μεταξά στην προκειμένη περίπτωση, ούτε σαν στελεχικό δυναμικό ούτε σαν νοσηλευτικό δυναμικό ούτε σε θέματα υποδομής. 

Να πάμε τώρα στο Κρατικό Νίκαιας. Στο Κρατικό Νίκαιας το 50% του νοσηλευτικού προσωπικού δεν υπάρχει. Και καταλαβαίνετε ότι το ιατρικό προσωπικό δεν μπορεί να λειτουργήσει με ελλείψεις νοσηλευτικού προσωπικού. Αυτά είναι αλληλένδετα. Επίσης υπάρχει το θέμα της υποδομής και το θέμα των κτιριακών εγκαταστάσεων. Γίνεται μια προσπάθεια να κινηθούν κάποια πράγματα προς αυτήν την κατεύθυνση και εμείς θα τη στηρίξουμε. Δεν βλέπω, όμως, ούτε τους ρυθμούς αλλά και συνεχώς δημιουργούνται προβλήματα ελλείψει χρημάτων, ελλείψει πολιτικής βούλησης. Περιμένοντας τις εκλογές μπορεί να δοθεί μία περισσότερη βαρύτητα για να ξεπεραστούν τα προβλήματα. 

Είπατε, κύριε Υπουργέ, σχετικά με τις εφημερίες ότι το θέμα έχει λήξει, ότι έχετε συμφωνήσει με τους συνδικαλιστές γιατρούς κλπ. Εγώ θέλω να σας υπενθυμίσω δύο πράγματα, τα οποία γνωρίζετε. Είναι γνωστή η κατάσταση που διαμορφώθηκε στα περισσότερα δημόσια νοσοκομεία μετά την περικοπή εφημεριών του ιατρικού προσωπικού. Σήμερα ανάλογες περικοπές ξεκινούν στα νομαρχιακά και περιφερειακά νοσοκομεία. Οι εργαζόμενοι στο Παναρκαδικό Νοσοκομείο της Τρίπολης, το Νομαρχιακό Νοσοκομείο Ηλείας και στο Αγρίνιο βρίσκονται σε κινητοποιήσεις. Τι έχετε να μας πείτε γι' αυτούς; 

Γνωρίζετε πολύ καλά ότι η συρρίκνωση, μέσα από τη συγχώνευση και την υποβάθμιση των νομαρχιακών και περιφερειακών νοσοκομείων, καθιστούν επικίνδυνη την υγεία στην περιφέρεια. Εγώ σας ρωτώ προσωπικά και συγκεκριμένα τι έχετε να μας πείτε για την περιφέρεια. Το κέντρο το κάλυψαν οι συνάδελφοι και δεν θα ασχοληθώ με αυτό. Τι έχετε να μας πείτε λοιπόν για την Τρίπολη, για την Ηλεία και το Αγρίνιο; 

Τι έχετε να μας πείτε, κύριε Υπουργέ, για τα Κέντρα Υγείας; Είπατε ότι στη Ρόδο λειτουργούν κλπ. Εγώ έκανα πρόσφατα μία περιοδεία στα Κέντρα Υγείας στη Ρόδο, στα Κύθηρα και είδα ότι τα περισσότερα Κέντρα Υγείας ή δεν υπάρχουν ή υπολειτουργούν. Δεν υπάρχει γιατρός, παρ'όλο που με το νόμο που ψηφίσατε στη Βουλή βάλατε το ζήτημα του γιατρού της γενικής ιατρικής, όπως το λέτε, βάλατε το ζήτημα της λειτουργίας των Κέντρων Υγείας, βάλατε τα ζητήματα της πρωτοβάθμιας υγείας κλπ. Εμείς δεν ψηφίσαμε αυτό το νομοσχέδιο, γιατί είχαμε αρκετές ενστάσεις. Παρακολουθώντας, όμως, την πορεία αυτού του νομοσχεδίου, βλέπουμε ότι και εσείς οι ίδιοι που το φέρατε και το θεσμοθετήσατε εδώ σε αυτήν την Αίθουσα και το υπερασπιστήκατε, δεν το υιοθετείτε, δεν το προχωρείτε, κύριε Υπουργέ και αυτό μας βάζει ερωτηματικά. 

Κάνατε ένα θεσμικό πλαίσιο το οποίο στην πορεία εσείς το τορπιλίζετε, δίνοντας τη δυνατότητα στην ιδιωτική πρωτοβουλία και με αυτόν τον τρόπο ενισχύετε την ιδιωτική πρωτοβουλία. Θεωρώ ότι το θέμα δημόσια υγεία, δημόσια παιδεία ή κάποια άλλα δημόσια αγαθά που έχουν χαθεί, έχουν χαθεί και από τον πολιτικό στόχο της Κυβέρνησης. Γι' αυτό πιστεύω ότι και η υγεία και η παιδεία λειτουργούν μόνο με τους νόμους της αγοράς, μόνο με τους νόμους της ΟΝΕ, που σε αυτήν τη φάση πιστεύω ότι είναι απάνθρωποι και δημιουργούν τεράστια προβλήματα στους πολίτες αυτής της χώρας. 

Να πάω τώρα σε δύο άλλα θέματα για να τελειώσω. 

'Εχουμε το ζήτημα των προσλήψεων. Πολλές φορές μιλάτε για το ΑΣΕΠ εκεί που πρέπει να γίνουν προσλήψεις κλπ. Εσείς αυτήν τη στιγμή δεν θέλετε να κάνετε προσλήψεις, δεν υπάρχει και νομική δυνατότητα των προσλήψεων. 'Αρα, λοιπόν, έχετε βρει σαν εξιλαστήριο θύμα το ΑΣΕΠ. Ξέρετε πολύ καλά, κύριε Υπουργέ, ότι υπάρχει δυνατότητα μέσα από το νόμο του ΑΣΕΠ να γίνουν και γρήγορα και έγκυρες προσλήψεις. Αυτό όμως προϋποθέτει ένα οργανωμένο δημόσιο τομέα, που εσείς ούτε θέλετε να τον κάνετε ούτε θέλετε να τον υπερασπιστείτε. Μας είπατε ότι αύριο θα μας φέρετε μία τροπολογία για να δούμε αυτό το θέμα. Θα τη δούμε και θα πούμε τις ενστάσεις μας ή αν είναι θετική στην κατεύθυνση των προσλήψεων και λύνει αυτό το θέμα εμείς δεν έχουμε κανένα πρόβλημα να το υιοθετήσουμε. 

Τελειώνοντας, θέλω να σας πω ότι εμείς σαν Συνασπισμός πιστεύουμε να προχωρήσει ο ν. 2519/1997, δηλαδή να δημιουργήσει και να ενισχύσει τα δίκτυα πρωτοβάθμιας φροντίδας υγείας, την οργάνωση αστικών κέντρων υγείας και την αναβάθμιση των Κέντρων Υγείας με προμήθεια σύγχρονου εξοπλισμού και προσλήψεις προσωπικού όλων των ειδικοτήτων. 

Αυτό, κύριε Υπουργέ -το ξέρετε πάρα πολύ καλά, γιατρός είστε - θα δώσει τη δυνατότητα και τα νοσοκομεία στην περιφέρεια να λειτουργήσουν πιο ουσιαστικά, αλλά και τα κέντρα υγείας να είναι φορείς που θα στηρίξουν τον πολίτη. 

Το δεύτερο θέμα είναι η στελέχωση. Να υπάρξει με δυνατότητα προγραμματισμού και υλοποίησης προσλήψεων από τα νοσοκομεία, σύμφωνα με το 2527/1997 και νέοι σύγχρονοι οργανισμοί που να καλύπτουν τις σημερινές ανάγκες. 

Τελειώνοντας, θέλω να πω ότι η προμήθεια ιατρικού, διαγνωστικού και ξενοδοχειακού εξοπλισμού νομίζω ότι πρέπει να είναι μέσα στις επιλογές της Κυβέρνησης. 

Εμείς, κύριε Υπουργέ, στηρίζουμε τη λειτουργία του συγκροτήματος στην περιοχή του Πειραιά. Θεωρώ ότι ένας συντο-νισμός και μία οργάνωση των νοσοκομείων στην περιοχή του Πειραιά και πόρους θα εξοικονομήσει και προσωπικό, αλλά θα έχουμε και υψηλή αναβάθμιση των υπηρεσιών υγείας. 

Σας ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Ρόκος έχει το λόγο για δέκα λεπτά. 

ΓΕΩΡΓΙΟΣ ΡΟΚΟΣ: Κύριε Πρόεδρε, κύριοι συνάδελφοι, όταν λένε οι πολίτες πως οι πολιτικοί προσπαθούν να κάνουν το μαύρο άσπρο, δείχνουμε να δυσανασχετούμε. 'Ομως, κύριε Υπουργε, εσείς σήμερα κάνατε ακριβώς αυτό. 

Στην πρωτολογία μου σας θύμισα τη συνέντευξη Τύπου που δώσατε στις 28 Γενάρη, λίγο μετά που αναλάβατε το Υπουργείο Υγείας και Πρόνοιας. Τότε, είχατε ζητήσει ευθέως συγγνώμη από τον ελληνικό λαό για την κατάσταση που βρήκατε στο Εθνικό Σύστημα Υγείας. Περιγράψατε κιόλας και τους τομείς: Στον τρόπο διαχείρισης, στον τρόπο διοίκησης, στην ξενοδοχειακή υποδομή, στην έλλειψη καθαριότητας, σπατάλη χρημάτων, προμήθειες, έλλειψη συντήρησης κτιρίων, μηχανολογικού εξοπλισμού κλπ. 

Και ήλθατε σήμερα, δύο μήνες μετά, να δείξετε πως σαν γνήσιος πολιτικός και στο όνομα του ρεαλισμού, θα συμβιβαστείτε. Και συμβιβαστήκατε ως φαίνεται. Γιατί δύο μήνες αργότερα, σήμερα δηλαδή, έρχεστε να τα κάνετε όλα άσπρα. Μας μιλήσατε για πάρα πολλά θαύματα που έχετε κάνει και για τον εκσυγχρονισμό που έχετε επιφέρει στο Εθνικό Σύστημα Υγείας. Είστε όμως εξωπραγματικός. 'Η δεν έχετε άποψη, ή θέλετε να πολιτεύεστε με το μόνιμο τρόπο που πολιτεύεστε τα τελευταία χρόνια: της παραπλάνησης του ελληνικού λαού. 

'Εχουμε εμπειρίες όλοι μας, κύριε Υπουργέ. Εμείς δεν πάμε στο "ΩΝΑΣΕΙΟ". Εμείς πηγαίνουμε στα νοσοκομεία τα δημόσια και έχουμε την εμπειρία της καθημερινότητας. 

Λυπάμαι, αλλά θα το κάνω. Θα σας πω την προσωπική μου περιπέτεια πριν από δύο μήνες, που δείχνει όλη την αδυναμία του συστήματος. Αρρώστησε ο γιος μου. Τον πήγα στο Κέντρο Υγείας που είναι δίπλα από το σπίτι μου. Τον είδαν οι γιατροί. Δεν μπόρεσαν να κάνουν διάγνωση. Αυτό σημαίνει ότι τα Κέντρα Υγείας δεν μπορούν να κάνουν διάγνωση. Δεν υπάρχει πρωτοβάθμια περίθαλψη. Γιατί; Γιατί τα Κέντρα Υγείας, πρώτον, δεν στελεχώθηκαν με όλες τις ειδικότητες, όπως προβλεπόταν και, δεύτερον, δεν λειτουργούν σε εικοσιτετράωρη βάση. 

ΑΝΑΣΤΑΣΙΟΣ ΙΝΤΖΕΣ: Κέντρο Υγείας Λαγκαδά, πέστε το. 

ΓΕΩΡΓΙΟΣ ΡΟΚΟΣ: Δεν έχει νόημα να το πω. 

Φεύγω από εκεί, κύριε Υπουργέ, και πηγαίνω καθ' υπόδειξην του Κέντρου Υγείας στο νοσοκομείο, στα εξωτερικά ιατρεία. Κάνω εισαγωγή στο παιδί μου. Το κρατούν δύο ημέρες και του κάνουν εξαγωγή χωρίς διάγνωση. 

Επανέρχεται μετά από είκοσι ημέρες το ίδιο πρόβλημα ξαφνικά και εγώ λείπω για υποθέσεις της Βουλής στο εξωτερικό. Το παίρνει η γυναίκα μου κατά σύμπτωση -και αυτό είναι το θέμα- και το πηγαίνει πάλι στα εξωτερικά ιατρείο στο κεντρικό νοσοκομείο, γιατί εφημέρευε η ίδια ειδικότητα. Διαφορετικά θα το πήγαινε σε ένα άλλο νοσοκομείο, χωρίς να υπάρχει προηγούμενος φάκελος. Αυτό είναι το σύστημα υγείας! Κατά σύμπτωση λοιπόν, πήγε στο ίδιο νοσοκομείο. Ο γιατρός στα εξωτερικά ιατρεία εισηγείται στη γυναίκα μου να μην το νοσηλεύσει εκεί, γιατί δεν είναι καλές οι συνθήκες, χωρίς να ξέρει ότι είμαι Βουλευτής. "Να το πάτε" -είπε- "στη Γενική Κλινική, όπου λειτουργεί και χειρουργεί -και έχει άμεση ανάγκη χειρουργείου- ο τάδε γιατρός, ο οποίος είναι και εδώ γιατρός." Πράγματι, λειτουργούσε και σαν ειδικός σύμβουλος στο Νοσοκομείο Γεννηματά. 

Στην εμμονή της γυναίκας μου να το βάλει μέσα εμπιστευόμενη το Εθνικό Σύστημα Υγείας -παρ' όλο που το έχετε καταρρακώσει, εμείς αμυνόμαστε και ο λαός αμύνεται γι'αυτό το 85%, πηγαίνει, αμύνεται ο κόσμος και πολλοί δεν έχουν και χρήματα να πάνε αλλού- το βάζει μέσα. Ξεκινάω από τη δουλειά για να κατεβώ κάτω με την αγωνία του παιδιού μου. Είχαν πει στη γυναίκα μου ότι στις 08.00' το πρωί θα μπει στο χειρουργείο. Φθάνω με καθυστέρηση, γιατί διανυκτέρευσα στο αεροδρόμιο της Αθήνας, γιατί δεν πετούσαν για το αεροδρόμιο της Θεσσαλονίκης λόγω ομίχλης. Αποτέλεσμα: Δεν είχε γίνει χειρουργείο. Τη ρώτησα, γιατί δεν είχε γίνει χειρουργείο και μου είπε ότι δεν μπορεί να μου πει και ότι θα μου πει το απόγευμα στο επισκεπτήριο. Επανέρχομαι το απόγευμα. Σκέφτομαι ότι μπορεί να μην ξέρει η γιατρός. Γυρίζω στις τέσσερις η ώρα στο επισκεπτήριο. Δεν υπάρχει γιατρός. Το επισκεπτήριο τελειώνει στις πέντε η ώρα και δεν υπάρχει γιατρός. Στη λήξη του επισκεπτηρίου έρχεται η γιατρός και ζητάω ενημέρωση. Διφορούμενα λέει: δεν κάναμε χειρουργείο όπως είχαμε πει και αποφασίσαμε να κάνουμε ιατροφαρμακευτική αγωγή. Λέω, εντάξει, αυτό ήθελα να μάθω. Πάω να δω ποια είναι η ιατροφαρμακευτική αγωγή. Καμία! Καμία χορηγία φαρμάκου. Λέω, μήπως κάνετε λάθος, λέω για το τάδε παιδί το οποίο μου είπε ότι δεν έχει πάρει φάρμακα. Αγριεμένη μου λέει, ξέρετε εσείς τι φάρμακα βάζουμε στον ορό; Πάω πάλι πίσω να δω μήπως είχε ορό. Ορό δεν είχε. 

Τα είδα αυτά με τα μάτια μου, κύριε Υπουργέ, εκεί και είναι ντροπή. Είμαστε τριτοσμική χώρα. Τα παιδάκια της παιδοχειρουργικής "ΓΕΝΝΗΜΑΤΑ" επειδή δεν έχετε προσωπικό και δεν προσλαμβάνετε προσωπικό, τα δένουν με σχοινιά από τα κάγκελα των κρεβατιών. 'Ηταν δεμένα τα παιδάκια στο διπλανό κρεβάτι. 

'Ερχεται στο επισκεπτήριο την ώρα που περιμένα τη γιατρό μια μάνα και δεν την ήθελε το παιδί της. Της έλεγε δεν σε αγαπάω μαμά, γιατί με φέρατε εδώ και με δέσατε. Αυτές είναι τραγικές καταστάσεις και δεν είναι μεμονωμένες. Μόνιμα τα παιδάκια τα δένουν, γιατί ισχυρίστηκε η νοσοκόμα πως δεν προλαβαίνουν να τα παρακολουθούν. Με ορό το παιδάκι δεμένο στα τέσσερα, χέρια-πόδια, από τα κάγκελα του κρεβατιού. 

Λυπάμαι που κάνω χρήση μιας προσωπικής ιστορίας, αλλά μέσα από την προσωπική μας ζωή πρέπει να πολιτευόμαστε και να βγάζουμε συμπεράσματα, κύριε Υπουργέ. Δεν μπαίνω στις λεπτομέρειες. 'Εχω κάνει αναφορά που δεν θα την πάρετε ποτέ στον πρόεδρο του νοσοκομείου και στον εισαγγελέα. Για να μη μας λέτε επισκεπτόμενος εθιμοτυπικά μόνο τα κεντρικά νοσοκομεία πως όλα πάνε καλά. Για δέστε τον κόσμο που τα επισκέπτεται, ποια είναι η περιπέτειά του, με ποιον τρόπο μπαίνουν στο σύστημα υγείας όταν τα κέντρα υγείας λειτουργούν, όταν τα εξωτερικά ιατρεία -το είπα και προηγούμενα- τις περισσότερες ώρες λειτουργούν με προσωπικές πελατείες εξωτερικών ιατρών και φεύγουν άπρακτοι πολλές φορές στη βάρδια και αλλάζουν νοσοκομείο. 

Αυτή είναι η πραγματικότητα, κύριε Υπουργέ. Δεν κάνω αντιπολίτευση. Αυτό πρέπει να το καταλάβετε. Εκφράζω την αγανάκτηση του μέσου πολίτη. 

Είπατε ότι το 85% πηγαίνουν στα δημόσια νοσοκομεία. Σας είπα ότι πηγαίνουν από ανάγκη ή από προσπάθεια και εμμονή, ακόμα να στηρίξουν το σύστημα. Αλλά όμως θα σας πω και ένα άλλο πράγμα. Το 42% των δαπανών για την υγεία πηγαίνει στα ιδιωτικά νοσοκομεία και στις κλινικές. 

Είπατε ότι το εθνικό σύστημα σε όλες τις χώρες δημιουργεί παράπονα και κενά γιατί η τεχνολογία προχωράει. Ποιος όμως καρπούται τα αποτελέσματα της τεχνολογίας και της βιοϊατρικής; Ξέρετε ότι από τα νοσοκομεία αποστέλλονται στους περίφημους αξονικούς τομογράφους, γιατί μπαίνουν σε λίστα και πρέπει να περιμένουν μήνες για να εξεταστούν και να ξαναεπιστρέψουν στο νοσοκομείο; Πράγματι έχουμε τους περισσότερους αξονικούς τομογράφους από όλες τις χώρες της Ευρώπης. 'Ομως ούτε το 50% δεν είναι στα δημόσια νοσοκομεία. 

Είπατε για τους νεφροπαθείς ότι κάνατε μονάδες αιμοκάθαρσης. Το ξέρετε ότι το 24% ανήκουν σε ιδιώτες και το 66% στο δημόσιο; 'Ομως από τους επτά χιλιάδες νεφροπαθείς περίπου οι τέσσερις χιλιάδες κάνουν αιμοκάθαρση στις ιδιωτικές κλινικές, γιατί στις μονάδες αιμοκάθαρσης του δημοσίου δεν έχετε προσωπικό, έχετε μόνο μια βάρδια. Στο όνομα του σταγονόμετρου της οικονομικής σας πολιτικής και εκεί δεν θέλετε να προσλάβετε προσωπικό. Μην τα ωραιοποιείτε, λοιπόν. 

Κάντε αυτό που σας είπα εγώ, κύριε Υπουργέ. Εξοπλιστείτε με θάρρος. Δεν θα χάσετε σαν πολιτικός άνδρας. Συγκρουσθείτε, εφόσον αρχικά συγκρουσθήκατε με τον εαυτόν σας και βγήκατε αγανακτισμένος με αυτά που είδατε. Συγκρουσθείτε με την ίδια την Κυβέρνηση. Απαιτείστε, για έναν τομέα που έχει ευαισθησία και περιεχόμενο. 

Ο σοσιαλισμός, κύριε Υπουργέ, αν δεν απευθύνεται στον άνθρωπο, χάνει το νόημα της ιδεολογίας του και της πολιτικής, αφού τα κάνετε αυτά. 

Είχα πολλά στοιχεία να σας πω. Είπατε προηγουμένως για το προσωπικό. Θα αναφέρω στοιχεία από αυτούς που συνταξιοδοτήθηκαν και αποσπάστηκαν, για συνταξιοδοτήσεις και αποσπάσεις μέχρι το 1997. Aπό το Νοσοκομείο "Γεννηματάς" της Αθήνας εξήντα ένας, επαναπρόσληψη τριάντα δύο. Μείον είκοσι πέντε. Νοσοκομείο Βόλου: Μείον δεκαπέντε. Νοσοκομείο Αλεξανδρούπολης -κατά σύμπτωση εκεί που είναι μακριά- μείον έντεκα. "Νοσοκομείο Γεννηματάς Θεσσαλονίκης": Μείον δεκαεπτά. 'Εχετε ερημώσει τα νοσοκομεία και λογικό είναι από εκεί και πέρα να περιμένετε -αν δεν το βλέπετε ήδη- να ανθούν τα ιδιωτικά ιατρικά κέντρα και πολιτικά, αντιλαϊκά να συναλλάσσεσθε, γιατί εκεί είναι η δυναμική. Υποτάσσεσθε στη δυναμική των πραγμάτων με τους ιδιώτες επενδυτές και γίνεσθε συνέταιροι και πολιτικοί φίλοι του κάθε Αποστολόπουλου που παρεμβαίνει σήμερα και σε δέκα χρόνια έχει κυριαρχίσει στο σύστημα υγείας της χώρας μας, υπονομεύοντας κάθε μέρα και περισσότερο το Εθνικό Σύστημα Υγείας. 

Σας είπα παραδείγματα. Προηγουμένως αναφέρθηκα στον Ερυθρό Σταυρό. Το κάνατε "Ερρίκος Ντινάν" και το δώσατε στον κ. Αποστολόπουλο να το διαχειρίζεται για να παίρνει το "φιλέτο". Θα σας πω τι γίνεται. Στα μεγάλα αυτά ιατρικά κέντρα παίρνουν το "φιλέτο" του περιστατικού, δηλαδή κάνουν την εγχείριση, κρατάνε τον ασθενή τρεις μέρες και μετά τον στέλνουν στο διπλανό νοσοκομείο, γιατί λειτουργεί η γέφυρα μεταξύ ιδιωτικού νοσοκομείου και κρατικού νοσοκομείου. Πληρώνει το δημόσιο τις επόμενες επτά ημέρες για την ολοκλήρωση της νοσηλείας του. 

Εάν κουβεντιάσετε με κάποιον που έχει εμπειρία, απλό νοσηλευτή με στοιχειώδες μυαλό, θα σας πει πράγματα για να σας δώσει όπλα, ώστε να παλέψετε το σύστημα. Επαναλαμβάνω ότι αυτό θέλει πολιτικό θάρρος. Το έχετε; Αμφιβάλλω, γιατί κανένας στην Κυβέρνηση, πέρα από λεκτικές αντιπαραθέσεις, δεν έδειξε στην πράξη την παλικαριά της εσωτερικής αντιπαράθεσης, τουλάχιστον για να μπορέσει να εξιλεωθεί στον κόσμο. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Θα ήθελα πάλι να μιλήσω για την αύξηση της φυματίωσης. Κύριε Υπουργέ, πριν από έξι ή επτά μήνες σας είχαν ενημερώσει οι δικοί σας άνθρωποι ότι υπάρχει τεράστια αύξηση της φυματίωσης πάνω από 500%. Εσείς, αντί να ενημερώσετε τον ελληνικό λαό, δεν του έχετε πει τίποτα. Ξέρετε τι σημαίνει αυτό; Ενοχή. Είναι το χειρότερο από όλα, να μην ξέρει κανείς πότε θα κολλήσει. Σε λίγο καιρό όλος ο ελληνικός λαός θα νοσεί. Κάντε κάτι το συντομότερο. Δεν κινδυνολογώ. Το ξέρετε πολύ καλά. 

'Οσον αφορά το Θριάσιο νοσοκομείο είχε έρθει πρόσφατα ο κύριος Πρωθυπουργός και είχε πει ότι θα αλλάξουν τα πράγματα, αλλά δυστυχώς λόγια και μόνο λόγια. 'Εχουν φθάσει σε σημείο να μην έχουν ούτε γάντια ούτε βαμβάκι. Από την άλλη πλευρά, βλέπουμε ένα ωραίο κτίριο που έχει μέσα άδειες αίθουσες και άδεια κρεβάτια. 

Δεν μου απαντήσατε, κύριε Υπουργέ, για το Νοσοκομείο των Αγίων Αναργύρων. Εκεί πρέπει να δώσετε πάρα πολύ μεγάλη προσοχή. Είναι ένα νοσοκομείο ανατολικά της Αττικής, στην άκρη της Αθήνας. Εάν αυτό το νοσοκομείο επανδρωθεί σωστά, να ξέρετε ότι εξυπηρετούνται πάνω από δεκαπέντε δήμοι και όχι μόνο. Είναι πάνω στην εθνική οδό και καταλαβαίνετε πόσες ζωές θα σωθούν από τα τροχαία ατυχήματα. Τίποτε άλλο. 

ΠΡΟΕΔΡΕΥΩΝ (Παναγιώτης Σγουρίδης): Η κ. Βασιλική Αράπη-Καραγιάννη έχει το λόγο για τρία λεπτά. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Υπουργέ, είπατε προηγουμένως ότι δεν είμαστε καλά ενημερωμένοι. Κάνοντας μία περιοδεία στα νοσοκομεία της Αθήνας το καλοκαίρι είχα επικοινωνία με γιατρούς και καθηγητές πανεπιστημίων που πονάνε το σύστημα. Δουλεύουν είκοσι και τριάντα χρόνια μέσα στα νοσοκομεία. Σας είπα για το Αρεταίειο τα προβλήματα που μου ανέπτυξαν οι ίδιοι οι καθηγητές πανεπιστημίων. 

Επίσης, κύριε Υπουργέ, επισκέφθηκα το ΙΚΑ της λεωφόρου Αλεξάνδρας. Μέσα σε ένα χώρο είκοσι τετραγωνικών δεκαπέντε οδοντοτεχνίτες δούλευαν μέσα σε άθλιες συνθήκες με εκείνη τη φοβερή ζέστη, που να μην υπάρχει ούτε αιρ κοντίσιον. Μιλάμε για συνθήκες πολύ υποβαθμισμένες που απ'ό,τι μου είπαν με κατσαρίδες, με ποντίκια. Επίσης μου έδειξαν τον τρόπο με τον οποίο έφτιαχναν τις οδοντοστοιχίες. Κύριε Υπουργέ, δεκαπέντε άτομα στιβαγμένα σε είκοσι τετραγωνικά. Κάντε μία επίσκεψη και θα τα δείτε και εσείς. 

Επισκέφθηκα το νοσοκομείο "ΕΛΠΙΣ". Τα ίδια προβλήματα έχει. Το νοσοκομείο "ΕΛΠΙΣ" από εξωτερική και εσωτερική κτιριακή εμφάνιση είναι άθλιο. Μου είπαν τα προβλήματα όσον αφορά την υγειονομική περίθαλψη. Είχαν προβλήματα καθαριότητας. 

Δεν τα βγάζουμε από το μυαλό μας αυτά που λέμε. 'Οπως είπε ο συνάδελφός μου κ. Ρόκος προηγουμένως για το γιο του, θα σας πω και εγώ το περιστατικό με τη μητέρα μου στο ΚΑΤ πριν από ένα μήνα. Δεν είχε κουβέρτα να σκεπαστεί. 'Οταν το είπα φυσικά δεν ανέφερα ότι είμαι Βουλευτής. 'Οταν βγήκα στο κανάλι τότε έμαθε η διοίκηση ότι είμαι Βουλευτής. 

Θα πρέπει, λοιπόν, να πηγαίνουμε σαν απλοί πολίτες να βλέπουμε τα προβλήματα, κύριε Υπουργέ. 

Μιλήσατε για το επίδομα ανθυγιεινής εργασίας. Μου έκαναν παράπονα οι ίδιοι οι εργαζόμενοι στην αίθουσα γύψων ότι δεν παίρνουν επίδομα ανθυγιεινής εργσίας. 'Επαιρναν οι τεχνίτες, έπαιρναν οι φύλακες και δεν έπαιρναν οι άνθρωποι που δούλευαν τους γύψους. 

Κύριε Υπουργέ, η σημερινή κακή ποιότητα των προσφερομένων υπηρεσιών υγείας συνδέεται και με την εργασιακή οικονομική υποβάθμιση του προσωπικού υγείας, το οποίο κάτω από αυτούς τους όρους δυσκολεύεται να ανταποκριθεί ικανοποιητικά στις μεγάλες απαιτήσεις του λειτουργήματός τους. Είπε ο κύριος Πρόεδρός μας προηγουμένως για τους γιατρούς. Οι ίδιοι οι γιατροί όταν έκαναν απεργία στο ΚΑΤ, επειδή ήμουνα μέσα και τους επισκέφθηκα, μου είπαν ότι είχαν δουλέψει τις υπερωρίες τους. Ενώ ήταν δεδουλευμένα, η διοίκηση τις έκοψε αργότερα. Αυτό είναι νόμιμο και δίκαιο, κύριε Υπουργέ; Το βγάζουμε από το δικό μας το μυαλό; 'Η οι ίδιοι οι παθόντες μας τα λένε; 

Κύριε Υπουργέ, πρέπει οπωσδήποτε να έχετε άμεση επικοινωνία με τα νοσοκομεία. Εμείς εδώ που σας τα λέμε δεν τα βγάζουμε από το μυαλό μας. Είστε καινούριος Υπουργός σε αυτό το Υπουργείο και καλό θα είναι να κάνετε μία περιοδεία χωρίς να προετοιμάζουν όλη αυτήν τη φιέστα να σας υποδεχτούν και να τα ετοιμάζουν. Διότι ξέρετε ότι έτσι γίνεται πάντα. Προειδοποιείτε να τα προετοιμάσουν και τα βρίσκετε όλα ωραία και τέλεια. 

Αναφέρατε ότι το 85% των ανθρώπων πηγαίνουν στα δημόσια νοσοκομεία. Κύριε Υπουργέ, πηγαίνουν στα ιδιωτικά πρώτα, τους ξετινάζουν οικονομικά και όταν βλέπουν ότι δεν γίνεται τίποτα και είναι έτοιμοι να πεθάνουν τους φορτώνουν στα δημόσια για να μην χρεωθούν τα ιδιωτικά νοσοκομεία τους πεθαμένους. 'Ετσι λειτουργούν, κύριε Υπουργέ. Και φυσικά το δημόσιο νοσοκομείο παρέχει πολύ καλή ιατροφαρμακευτική περίθαλψη. 

Θα σας κάνω μία ερώτηση που θέλω να μου την απαντήσετε. Είπατε ότι είχαμε μείωση των φαρμάκων κατά 35%. Τι γίνεται, κύριε Υπουργέ, με τα φάρμακα που πλήρωνε ο κόσμος τόσα χρόνια; Ποιος κέρδισε από αυτό; Δεν κέρδισαν οι φαρμακοβιομηχανίες; Ο λαός πλήρωνε ακριβά τα φάρμακα; Πήρε ποτέ αυτήν τη διαφορά ο λαός; Λέμε ότι έχουμε φθηνό φάρμακο τώρα. Τόσα χρόνια ποιος κέρδιζε; 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Κύριοι συνάδελφοι, θα ήθελα να ελπίζω ότι ο αξιότιμος Πρόεδρος του ΔΗ.Κ.ΚΙ. δεν θα συμφωνεί με τον τρόπο που ορισμένοι από σας χειριστήκατε το θέμα στη δευτερολογία σας. Θέλω να το ελπίζω. Ούτε θα θεωρεί πως με τη σημερινή διαδικασία πραγματικά προσφέραμε καλές υπηρεσίες στο δημόσιο χαρακτήρα του Εθνικού Συστήματος Υγείας, όταν εδώ ακούστηκαν ότι το Ε.Σ.Υ είναι απλώς ο προθάλαμος για τον τάφο αυτών που πάνε στις ιδιωτικές κλινικές για να πάρουν τις καλές υπηρεσίες, και για να πεθάνουν θα μπουν στο Ε.Σ.Υ. Απόδειξη βέβαια είναι ότι ο αγαπητός συνάδελφος κ. Ρόκος το γιό του τελικά τον νοσήλευσε σε αυτό το νοσοκομείο, παρ' ότι υπήρξαν αυτές οι απρεπείς -αχαρακτήριστες, θα έλεγα- συμπεριφορές για τις οποίες εγώ θα παρακαλούσα και εμένα, εκτός από τον Πρόεδρο του Νοσοκομείου, να με ενημερώσετε εγγράφως. Αυτά τα φαινόμενα οφείλουμε να τα πατάξουμε όλοι μας. Και για να γίνει αυτό θα πρέπει να υπάρξουν καταγγελίες. Βέβαια, θεωρώ, κύριε Ρόκο -και με συγχωρείτε που το λέω αυτό, δεν θέλω να θίξω καθόλου την ακρίβεια των λεγομένων σας- ότι μερικά από αυτά ήταν υπερβολικά, ίσως επειδή δεν έχετε ζήσει σε νοσοκομεία και ίσως επειδή δεν κατανοείτε ότι ασφαλώς ένα χέρι ενός παιδιού κάποια στιγμή για να κρατηθεί ο ορός, θα δεθεί και από το θεράποντα ιατρό, εν γνώσει της μητέρας του που μπορεί να είναι εκεί που μπορεί η μητέρα του κάποια στιγμή να είναι έξω. Είναι μερικά πράγματα που πιστεύω ότι πραγματικά δεν τα έχετε ζήσει και καλόπιστα είπατε όσα είπατε. 

Κύριοι συνάδελφοι, στην πρωτολογία μου εγώ παρουσίασα τι έγινε αυτά τα χρόνια από πλευράς Κυβέρνησης για το Εθνικό Σύστημα Υγείας. Βέβαια, είμαστε 'Ελληνες και οι 'Ελληνες είναι ενθουσιώδεις. Και οι 'Ελληνες είτε κατοικούν στην 'Αρτα είτε κατοικούν στο Καρπενήσι ή στη Φθιώτιδα που είμαι εγώ, θα θέλουν ο χώρος τους να έχει ένα νοσοκομείο, που να μην του λείπει τίποτε. Ε, αυτό σε κανένα Εθνικό Σύστημα Υγείας δεν συμβαίνει. Τα νοσοκομεία έχουν συγκεκριμένη αποστολή. Εξυπηρετούν είτε δευτεροβάθμια περίθαλψη είτε τριτοβάθμια είτε βέβαια αν είναι μικρά κέντρα, όπως τα κέντρα υγείας, δίνουν πρωτοβάθμια φροντίδα υγείας. Από τον ενθουσιασμό όμως που έχουν όλοι και από το ότι διεκδικούμε για τον τόπο μας το καλύτερο, με το να σχεδιάζουμε πολλές φορές την ανάπτυξη αυτής της χώρας σε περιφερειακό επίπεδο, χωρίς συγκεκριμένο πλαίσιο σε αυτό το σχεδιασμό, φθάνουμε σε υπερβολές. Και ποιες είναι αυτές; 'Οτι φτιάχνουμε σε νομούς νοσοκομεία που δεν τα χρειαζόμαστε. Υπάρχουν νομοί στους οποίους έχουν γίνει δύο νοσοκομεία, τρία, τέσσερα. Υπάρχει νομός που δεν χρειάζεται νοσοκομεία διακοσίων πενήντα κλινών. Και όμως έχει. Ε, αυτό το νοσοκομείο θα είναι καταδικασμένο όλες τις δεκαετίες από δω και πέρα, εκτός αν κάποια εκρηκτική αύξηση του πληθυσμού του παρουσιαστεί, να μένει με τις μισές κλίνες κάθε μέρα άδειες. 

'Ερχομαι στα ελλείμματα που έχουμε. Διότι εγώ είπα τι έγινε. Και έγινε ένα τεράστιο έργο, που δεν μπορεί να το αμφισβητήσει κανείς. Είναι όλα αυτά που είπα στην πρωτολογία. 'Ερχεσθε από την πλευρά σας -και έχετε δίκιο- και εντοπίζετε αυτά που δεν έγιναν. Μα, εγώ δεν τα έχω αρνηθεί ποτέ. Αν όλα είχαν γίνει, αν αυτήν τη στιγμή ούτε κενά είχε το Ε.Σ.Υ., αν είχε την ξενοδοχειακή του υποδομή στην κατάσταση που ονειρευόμαστε να γίνει -και που θα γίνει πολύ σύντομα- αν είχε τον εξοπλισμό που έπρεπε, δεν θα υπήρχε κανένας λόγος να συζητάμε. Θα είχε τελειώσει αυτή η ιστορία. 

ΑΝΑΣΤΑΣΙΟΣ ΙΝΤΖΕΣ: Το "Παπαγεωργίου" τα έχει όλα. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Θα σας πω για το "Παπαγεωργίου" και για όλα. Κάντε λίγη υπομονή. Αν δεν είχε γίνει το "Παπαγεωργίου", αν δεν είχε γίνει της 'Αρτας, αν δεν είχε γίνει η Ρόδος, αυτήν τη στιγμή θα λέγατε "φτιάξτε και ένα νοσοκομείο". Τώρα που έγινε το νοσοκομείο, λέτε -και σωστά λέτε- επιτέλους αυτό το νοσοκομείο να λειτουργήσει και στελεχώστε το. 

Και έχουμε προγραμματισμό για το πώς θα λειτουργήσει το νοσοκομείο "Παπαγεωργίου" και τα άλλα νοσοκομεία. Από την ερχόμενη εβδομάδα θα είμαι στη Θεσσαλονίκη. Αυτό το θέμα φτάνει στο τέλος του με την αποκέντρωση από τα υπόλοιπα νοσοκομεία της Θεσσαλονίκης συγκεκριμένων κλινικών και τμημάτων που θα πάνε στο νοσοκομείο "Παπαγεωργίου". Και αν αυτό δεν σας ικανοποιεί κύριε Ρόκο, γιατί βλέπω ότι χαμογελάτε, αλλά θα θέλατε ένα ακόμα νοσοκομείο στη Θεσσαλονίκη με δύο χιλιάδες άτομα προσωπικό σας λέω ότι αυτό θα ήταν μία ανεπίτρεπτη λύση για όλους αυτούς που ασχολούνται με τα θέματα υγείας. Είτε μιλήσετε με πανεπιστημιακούς, είτε με γιατρούς ΕΣΥ είτε με το συντονιστικό των νοσοκομείων της Θεσσαλονίκης είτε με τους εργαζόμενους στα νοσοκομεία, θα σας πουν ότι αυτή είναι η σωστή λύση, γιατί αυτή η λύση θα δρομολογήσει αμέσως την αναμόρφωση της ξενοδοχειακής υποδομής όλων των νοσοκομείων της Θεσσαλονίκης. 

Πρέπει να φύγουν κλινικές από τα νοσοκομεία της Θεσσαλονίκης για να μπορέσουν να αναμορφωθούν. Προς αυτήν τη λύση προχωράμε σταθερά και αυτή η λύση θα υλοποιηθεί σε ένα μεγάλο βαθμό φέτος. 

Μιλήσατε για τη στελέχωση κάποιων κενών. Συνολικά στη χώρα μας υπάρχουν είκοσι δύο χιλιάδες κενές θέσεις στο ΕΣΥ. Το ΕΣΥ έχει εκατόν πέντε χιλιάδες θέσεις και χρειάζεται άλλες είκοσι δύο χιλιάδες για να στελεχωθεί πλήρως. Δηλαδή έχει περίπου 19% κενές οργανικές θέσεις. Στο θέμα αυτό θα κινηθούμε με μεθοδικότητα μέσα σε ένα πενταετές πρόγραμμα γιατί το κόστος στελέχωσης αυτών των θέσεων σε ετήσια βάση είναι της τάξεως των εκατόν σαράντα δισεκατομμυρίων (140.000.000.000) γιατί δεν πρόκειται μόνο για θέσεις νοσηλευτικού προσωπικού. Είναι και θέσεις ιατρικού προσωπικού. Ο κ. Τσοβόλας που έχει θητεύσει στο Υπουργείο Οικονομικών γνωρίζει αυτά τα οικονομικά μεγέθη. 

Δεν με έπεισε ο ισχυρισμός του ότι δεν αυξήθηκαν οι αποδοχές των γιατρών. Θα σας πω τα εξής νούμερα. Το 1997 οι γιατροί έπαιρναν εβδομήντα πέντε δισεκατομμύρια (75.000.000.000) για τακτικές αποδοχές και εβδομήντα τέσσερα δισεκατομμύρια (74.000.000.000) για πρόσθετες αμοιβές, από εφημερίες. Το 1998 πήραν εκατόν είκοσι πέντε δισεκατομμύρια (125.000.000.000) για τακτικές αποδοχές. 'Αρα οι τακτικές αποδοχές αυξήθηκαν σε όλους κατά 66%. Οι πρόσθετες αμοιβές τους έφτασαν στα εξήντα τέσσερα δισεκατομμύρια (64.000.000.000). 

Φέτος αυτές οι πρόσθετες αμοιβές με την κοινή υπουργική απόφαση που υπέγραψα με τον Υπουργό Οικονομικών έχουν πάει στα εβδομήντα τρία δισεκατομμύρια (73.000.000.000). Επομένως η μέση αύξηση του 30% είναι δεδομένη. Μιλάω για το σύνολο των αποδοχών διότι στις τακτικές η αύξηση ήταν 66%. 'Ομως εάν μένετε στο ότι κάποιοι το 1998 πήραν λιγότερα χρήματα από το 1997 αυτό είναι αληθές διότι υπήρχαν κέντρα υγείας και υπάρχουν που σε μία πολυθρόνα οδοντιατρική "δουλεύουν" έξι οδοντίατροι. Υπάρχει και κέντρο υγείας με οκτώ οδοντιάτρους. Την περίοδο 1990-1993 έγιναν αυτές οι προσλήψεις. Αυτοί έχουν πάρει λιγότερες αποδοχές διότι καταργήθηκαν οι πλασματικές εφημερίες. Νομίζω ότι και σεις το επικροτείτε αυτό. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το μόνο που κάνουν είναι να βγάζουν δόντια. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Δυστυχώς δεν ξέρω αν γίνεται και αυτό. 

Μιλήσαμε για κάποια κέντρα υγείας που υπολειτουργούν, γιατί δεν είναι καλά στελεχωμένα ή γιατί δεν είναι σωστά εξοπλισμένα. Εδώ, έστω και αν υπάρξει απόλυτη συνέπεια σ'αυτό το πρόγραμμα που είπα και εγώ πιστεύω όσο καιρό τουλάχιστον θα είμαι στο Υπουργείο ότι αυτή η συνέπεια θα υπάρχει για την κάλυψη των κενών θέσεων, δεν είναι απόλυτα βέβαιο με όλα τα κίνητρα που υπάρχουν ότι θα εξασφαλίσουμε θέσεις γι' αυτά τα κέντρα υγείας, όπως είπε και για την πατρίδα μου το Δομοκό ο κ. Τσοβόλας. Ξέρετε πόσες φορές έχουν προκηρυχθεί θέσεις στο Δομοκό και δεν πάει κανένας και στο Κέντρο Υγείας και στο θεραπευτήριο χρονίων παθήσεων που είναι δίπλα; Και όταν πάει κάποιος να στελεχώσει από τον επόμενο μήνα θα προσπαθεί να βρει τρόπο για να φύγει. Μπορεί να έχουμε βάλει στο νόμο απαγόρευση για τις αποσπάσεις, αλλά κάποια στιγμή αν ένας γιατρός από μία τέτοια περιοχή προβάλει σοβαρότατο λόγο υγείας, γιατί δυστυχώς υπάρχουν συνάδελφοι που υπογράφουν τέτοια χαρτιά, που λένε ότι είναι καρκινοπαθείς ή ότι έχει ένα σοβαρό αιματολογικό πρόβλημα, θα μπορέσει να πάρει μετακίνηση και να έρθει στο κέντρο. 

Για τα ελλείμματα των νοσοκομείων έχω πλήρη στοιχεία. Για πρώτη φορά το Υπουργείο έχει πλήρη ανάλυση των οικονομικών των νοσοκομείων. Εγώ, αλλά και άλλοι συνάδελφοι με έκπληξη είδαμε, γιατί πραγματικά περίμενα ότι θα είναι υπερχρεωμένα τα νοσοκομεία, όμως είδα ότι σαράντα έξι νοσοκομεία είναι πλεονασματικά την τελευταία διετία. Τα υπόλοιπα νοσοκομεία βρίσκονται σε οριακό σημείο με πρώτα τα πανεπιστημιακά που έχουν κάποια διαφορά, κάποιο αρνητικό στο ισοζύγιό τους. Αυτά με την προϋπόθεση, ότι θα εισπράξουν όλα τα νοσήλεια που τους χρωστάνε τα ασφαλιστικά ταμεία. Μην ξεχνάμε ότι δεν υπάρχει κανονική ροή από πολλά ταμεία προς τα νοσοκομεία. Πρέπει να σας πω ότι ο "ΕΥΑΓΓΕΛΙΣΜΟΣ" είναι πλεονασματικός με ένα δισεκατομμύριο πεντακόσια εκατομμύρια (1.500.000.000) μέσα στη διετία. 

Μιλήσατε για τις προμήθειες. Κάποια στιγμή θέλω να σας δώσω μια συνολική εικόνα της μεγάλης προσπάθειας που κάνουμε για να μπορέσουμε να περιστείλουμε αυτές τις δαπάνες από ένα πραγματικά σπάταλο σύστημα προμηθειών. 'Ηδη έχουμε τα πρώτα αποτελέσματα. Μόνο από ένα αναλώσιμο υγειονομικό υλικό, από τα φίλτρα αιμοκάθαρσης πετύχαμε μία ετήσια εξοικονόμηση πόρων ύψους εννέα δισεκατομμυρίων (9.000.000.000) δραχμών. Οι εταιρείες που προσέφεραν φίλτρα νεφρού μείωσαν τις τιμές που ίσχυαν από το 1996 μέχρι σήμερα κατά 37,5%. Τα περιθώρια είναι τεράστια και αυτή η δουλειά γίνεται σε όλα τα υπόλοιπα είδη και πιστεύω ότι θα έχουμε μια σημαντικότατη εξοικονόμηση πόρων που θα μπορέσουμε να την ανακυκλώσουμε μέσα στο ίδιο σύστημα γιατί είναι κάτι που χρειάζεται, να βρεθούν επιπλέον πόροι για τα νοσοκομεία και να γίνουν όλα πλεονασματικά. 

Τη μικτή εφημερία που καθιερώσαμε -έφυγε ο κ. Τασούλας που έβαλε το θέμα- αγνοεί ότι την πρότειναν οι γιατροί. Πολλοί απ'αυτούς με πιεστικό τρόπο ζητούσαν πριν την καθιερώσουμε, την καθιέρωσή της. Το κάναμε όμως όχι γιατί πιεζόμαστε από τους γιατρούς αλλά γιατί εξυπηρετεί τις λειτουργικές ανάγκες των νοσοκομείων. 

Δεν θα αντισταθώ στον πειρασμό κλείνοντας να πω δύο κουβέντες και για τους καποδιστριακούς δήμους που πιστεύω, ότι είχαν μία σημαντική συμβολή στο να περάσει αυτό το νομοσχέδιο από τη Βουλή, να έχει την καθολική στήριξη της Τοπικής Αυτοδιοίκησης, εννοώ μέσα από τα όργανα και από το συνέδριό της. Το αν υπήρξαν μεμονωμένες αντιδράσεις από κάποιες κοινότητες αυτό είναι άλλο θέμα και θυμάμαι ότι κάνετε λάθος που εξακολουθείτε να επιμένετε στην άποψη που είχατε πριν από ένα χρόνο. Τα θετικά αποτελέσματα της λειτουργίας των δήμων θα τα δείτε πάρα πολύ σύντομα, αν δεν τα έχετε δει. 

Διότι μπορείτε να περιοδεύσετε σε κάποιους δήμους, όπου σήμερα υπάρχουν επιστήμονες που στηρίζουν τη λειτουργία τους, μηχανικός, γεωπόνος, οικονομολόγος, διοικητικός, όπου υπάρχουν μηχανήματα που μπορούν και βοηθούν την τοπική ανάπτυξη και όχι μόνο τη λειτουργία του δήμου και όπου υπάρχουν πρωτοβουλίες στον πολύ λίγο χρόνο που έχει περάσει -δεν έχουν περάσει τέσσερις μήνες, τρεισήμισι μήνες είναι που εγκαταστάθηκαν οι δημοτικές αρχές- σημαντικότατες πρωτοβουλίες για συνολική μελέτη ανάπτυξης του δήμου. 

Νομίζω, λοιπόν, ότι ο "Καποδίστριας", τον οποίο βέβαια τον ακολουθούν αυτήν τη στιγμή και όλα τα Υπουργεία στο σχεδιασμό και την ανάπτυξη των υπηρεσιών τους και το δικό μας το Υπουργείο και το Υπουργείο Δημόσιας Τάξης, θα είναι μία φοβερή ώθηση στην ανάπτυξη της χώρας μας, για να μπορέσει πραγματικά να σταθεί όπως της αξίζει να σταθεί δίπλα σε άλλα κράτη της Ευρώπης. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Βουλευτής Ηλείας, κ. Δημήτριος Γεωργακόπουλος, ζητεί ολιγοήμερη άδεια απουσίας του στο εξωτερικό. 

Η Βουλή εγκρίνει; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 

Ο κ. Τσοβόλας έχει το λόγο για δέκα λεπτά. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Θα ήθελα να ξεκινήσω από το τελευταίο, κύριε Υπουργέ. 

Η άποψη για τους καποδιστριακούς δήμους που διατύπωσα, απηχεί τα λόγια ολόκληρων δημοτικών συμβουλίων πολλών καποδιστριακών δήμων που επισκέφθηκα και το Μάρτιο και τον Απρίλιο. Αν θέλετε, μπορώ να σας πω και τα ονόματά τους: Δήμος Φαρσάλων στη Λάρισα, στα Τρίκαλα επίσης. Και είναι άνθρωποι που τους ήξερα από παλιά, που ήμουν στο ΠΑ.ΣΟ.Κ. 

Ειλικρινά, κύριε Υπουργέ, επειδή έχετε θητεύσει πολλά χρόνια και με επιτυχία στην αυτοδιοίκηση, κάνετε λάθος αν έχετε αυτήν την αντίληψη, δηλαδή να συνεχισθεί αυτό που γίνεται το πρώτο τετράμηνο, εκτός αν αλλάξει πολιτική η Κυβέρνηση. Διότι το να δώσετε -όπως δώσατε πράγματι- ένα μηχάνημα σε ένα δήμο ή τους τρεις υπαλλήλους, αυτό δεν λύνει το πρόβλημα. Γίνεται εκσυγχρονισμός, όταν αμφισβητείτε αυτό που σας λέω ότι αρκετοί από αυτούς τους καποδιστριακούς δήμους παρέλαβαν χρέη από τις κοινότητες που συγχωνεύτηκαν και πήραν πανομοιότυπα -και μου το λένε σε πολλούς νομούς, δεν είναι επιλεκτική η επίσκεψη που κάνω- τα ίδια λεφτά που είχαν δοθεί πριν τη συνένωση; Και υπάρχουν δήμοι, κύριε Υπουργέ, οι οποίοι δεν έχουν να πληρώσουν. Εγώ σας μεταφέρω πραγματικότητες από αποφάσεις και από αυτά που μου είπαν δημόσια ολόκληρα τα δημοτικά συμβούλια, όπου εκπροσωπούνται όλα τα κόμματα. Ειλικρινά σας λέω... 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Μου επιτρέπετε μία διακοπή; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ασφαλώς, δεν έχω αντίρρηση. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Πρέπει να ξέρετε, ότι με τον ν. 2539 χαρίστηκαν όλα τα χρέη των κοινοτήτων από δάνεια που είχαν συναφθεί με το Ταμείο Παρακαταθηκών και Δανείων. Η αυτοδιοίκηση, λοιπόν, σε ένα ποσοστό 90% δανειζόταν από το Ταμείο Παρακαταθηκών και Δανείων. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το ξέρω. 'Ημουν Υπουργός Οικονομικών. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Αυτά χαρίστηκαν, διεγράφησαν. Εάν υπάρχουν κάποιες ελάχιστες κοινότητες -γιατί, ξέρετε, είχαν συνάψει τέτοια χρέη κυρίως με την Αγροτική Τράπεζα μερικές, διότι οι ίδιοι οι παραγωγοί είχαν αναλάβει την εξόφληση αυτών των χρεών- εκεί, λοιπόν, η ρύθμιση θα επιβαρύνει πραγματικά αυτούς που είχαν ζητήσει να μεσολαβήσει ο δήμος για να πάρουν το δάνειο και πλήρωναν αυτοί το τοκοχρεωλύσιο κάθε χρόνο. Αυτά είναι τα χρέη και είναι ελάχιστα. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Υπουργέ, αυτό που λέτε ενισχύει αυτό που λέω εγώ. Δεν είπα γενικά όλοι οι δήμοι. Και σας λέω ότι μου το είπαν συγκεκριμένα και όχι μόνο σε ένα νομό. Αυτό μου κάνει εντύπωση. Εγώ δεν πάω να διογκώσω τα πράγματα, αλλά με αυτά που είπα θέλω να επισημάνω ότι εάν συνεχισθεί αυτού του είδους η χαμηλή χρηματοδότηση προς τους καποδιστριακούς δήμους και για κάποιους μήνες ακόμα, ειλικρινά θα δείτε ότι θα εξελιχθεί σε μεγάλο πρόβλημα αυτό για τις περιοχές των καποδιστριακών αυτών δήμων. Μπορεί να υπάρχουν και εξαιρέσεις. Δεν το αμφισβητώ αυτό που είπατε. Αλλά σας το λέω έντιμα και με αγωνία, γιατί δεν το είπε μόνο ένας δήμος ή ένα δημοτικό συμβούλιο. Είδα να μου το λένε στους περισσότερους. 

Σας λέω -επειδή ξέρω πρόσωπα και πράγματα- ότι δεν έχουν καμία σχέση ούτε με Νέα Δημοκρατία ούτε με Κ.Κ.Ε. Είναι άνθρωποι που τους ξέρω χρόνια, που ήμουν στο ΠΑ.ΣΟ.Κ. και είναι άνθρωποι του ΠΑ.ΣΟ.Κ. 

Το λέω, το επισημαίνω, γιατί αν υπάρχει αυτή η αντίληψη που άκουσα πριν, φοβάμαι ότι τα πράγματα θα γίνουν χειρότερα και βέβαια εδώ είναι και το θέμα. Τι γίνεται με την Τσαριτσάνη; Εκεί τα έχουν κλείσει όλα. Γιατί επιμένει η Κυβέρνηση ας πούμε σε δυο-τρεις-πέντε περιπτώσεις; 

Κύριε Υπουργέ, έχω κάνει και εγώ Υπουργός. Δεν είναι να κλείνουμε τα μάτια σε κάποια ζητήματα. Είναι στην Κρήτη μια-δυο περιπτώσεις στο Νομό Λασηθίου. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Καταλαβαίνετε ότι δεν είμαι αρμόδιος να απαντήσω. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Ασφαλώς δεν είσθε αρμόδιος. Εγώ το συνδύασα, όπως είδατε, με κοινωνική υποδομή κλπ. λειτουργία κοινωνικών υπηρεσιών, πάντα με διάθεση για να δώσω ερέθισμα για να αντιμετωπισθούν τα προβλήματα. 'Οπως είδατε ήμουν πάρα πολύ προσεκτικός σε όλες τις εκφράσεις μου και τις διατυπώσεις μου. 

Πραγματικά, εγώ τουλάχιστον αυτό που εισέπραξα αυτό το δίμηνο με βάζει σε ανησυχία και γι' αυτό το επεσήμανα. Από κει και πέρα, αν το έβλεπα μικροπολιτικά, θα έπρεπε να μην το πω, να το αφήσω να εξελιχθεί και κάποιους μήνες ακόμη για να δείτε ότι το πρόβλημα είναι μεγάλο και δεν είναι τόσο απλό. 

Ξέρω ότι πήραν οι δήμοι αυτοί ένα μηχάνημα, είναι ορισμένοι -ελάχιστες περιπτώσεις- που πήραν και δύο μηχανήματα. 'Εχουν πάρει επίσης -βλέπετε ότι τα έχω ζήσει προσωπικά, μου τα λένε οι ίδιοι δημόσια, όχι ξεχωριστά ο δήμαρχος- τους τρεις υπαλλήλους, άλλοι ανάλογα με τον πληθυσμό πήραν και τέταρτο. Είναι καινούριοι υπάλληλοι βέβαια και είναι το πρόβλημα που βάζουν τι θα γίνει επειδή αυτοί είναι με οκτάμηνα, είναι από τα προγράμματα της Ευρώπης και τι θα γίνει μετά. Αυτά είναι τα γνωστά θέματα. Το κλείνω εδώ, αλλά απλά το επεσήμανα σαν μια αγωνία, γιατί αν συνεχισθεί αυτό το πράγμα, η ζημιά που θα γίνει από τη συνένωση με το θεσμό του "ΚΑΠΟΔΙΣΤΡΙΑ" θα είναι πολύ μεγάλη, θα απερημωθεί η ύπαιθρος και ειδικά οι ορεινές περιοχές ή οι ημιορεινές, οι οποίες συγχωνεύθηκαν. Γιατί μ' αυτά τα λίγα λεφτά, τα ίδια με τα παλιά, πού θα οδηγηθούμε; Θα δίνουν αυτά τα ελάχιστα λεφτά και για λόγους ουσίας, αλλά και για λόγους πολιτικούς στις έδρες των καποδιστριακών δήμων και δεν θα παίρνουν τα διαμερίσματα που ήταν πριν κοινότητες ούτε τα ελάχιστα που έπαιρναν για να κάνουν στοιχειώδη τρέχοντα έργα. Αυτόν τον κίνδυνο τον επισημαίνω. Καλώς, θέλετε να πάτε να το πείτε, δικαίωμά σας είναι και η πορεία θα δείξει. 

'Ερχομαι να σας πω γι' αυτό που είπατε για τις αποδοχές. Δεν είναι έτσι, κύριε Υπουργέ. Θα δίνατε στοιχεία που μπορούσαν να υπάρξουν οικονομικές συγκρίσεις; Μιλάτε με κάποιον που τα μισθολόγια τα χειρίσθηκε οκτώ χρόνια. 'Εκανα μισθολόγια και το ένα ενιαίο μισθολόγιο των δημοσίων υπαλλήλων και των δικαστικών και των αστυνομικών, των στρατιωτικών και των γιατρών και όλων. Με νούμερα, όπως κάνατε, δεν υπάρχει σύγκριση ούτε βγαίνει ότι αυξήθηκαν οι αποδοχές του καθενός γιατρού ή άλλου προσωπικού. Διότι πρέπει να μας πείτε κατ' αρχήν πόσοι ήταν το 1997, πόσοι ήταν το 1998. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Οι ίδιοι ήταν. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μην επεμβαίνετε γιατί αυτά τα ξέρω, όπως εγώ δεν επεμβαίνω σε άλλα πράγματα ιατρικά που τα ξέρετε εσείς. 

'Ημουν Υπουργός Οικονομικών και σας λέω ότι η ωρίμανση είναι κάθε χρόνο -δηλαδή ωρίμανση σημαίνει οι προαγωγές που παίρνει ένα ποσοστό- 2,5%. Βάλτε επίσης την ΑΤΑ που πήραν το 1998 σε σχέση με το 1997 και θα δείτε ότι αυτά που είπα είναι μέσα στην πραγματικότητα. 

Από εκεί και πέρα, το θέμα της φορολογίας. 'Οπως έγινε η καταβολή και η ρύθμιση -και αυτό δεν είσθε σε θέση να το ξέρετε, δεν λέω ότι το είπατε απλά για να ωραιοποιήσετε τα πράγματα- συσσωρεύθηκε το ποσό και πέφτοντας μέσα σε ένα χρόνο μαζί με τις άλλες αποδοχές, αύξησε την κλίμακα, άρα και το συντελεστή. 

Και γι' αυτό διαμαρτυρήθηκαν δικαιολογημένα και η ΕΙΝΑΠ και η Ομοσπονδία και τελικά προέκυψαν και μειώσεις μετά τη φορολογία. Ακριβολογούσα όταν έλεγα, μετά τη φορολογία. 'Αλλο προ φορολογίας, άλλο μετά φορολογίας. Κι εμένα μου είχε προκύψει θέμα, όταν ήμουν Υπουργός Οικονομικών, που πήραν κάποιοι αναδρομικά, που είχαν κερδίσει από τα δικαστήρια και αφορούσαν παρελθόντα χρόνια και αναγκάστηκα κατ' εξαίρεση να κάνω ειδική ρύθμιση. Και το θυμάστε ως γιατρός. 

Η ρύθμιση που κάνατε για τις εφημερίες εδώ είναι λάθος και ξεσηκώσατε κόσμο. 'Οπως επίσης η ρύθμιση που κάνατε για τις εφημερίες στο κέντρο, δεν λάβατε υπόψη τις προτάσεις της επιτροπής, δημιούργησε πρόβλημα στα νοσοκομεία του κέντρου και τώρα δημιουργείτε πρόβλημα στα νοσοκομεία της Β' ζώνης. Γι' αυτό και έχετε απεργίες του προσωπικού στο νοσοκομείο Πύργου, στο 'Αργος και σε άλλες περιοχές και φουντώνει το πράγμα, αν δεν το δείτε και αυτό άμεσα. 

Τέλος, σας είπα για το σωματείο εργαζομένων του Κέντρου Υγείας Λήμνου, που πρέπει να το δείτε άμεσα, κύριε Υπουργέ, για τη μονάδα τεχνητού νεφρού. Είναι το έγγραφο που στάλθηκε και σε μας και σε σας, με ημερομηνία 10.3.1999 και πρέπει να σταματήσει αυτή η λογική, κύριε Υπουργέ, στην υγεία και στην παιδεία, το να μετράμε με τη μεζούρα, αδιαφορώντας για το κοινωνικό κόστος, αλλά και το εθνικό κόστος, όταν πρόκειται για νησιά και παραμεθόριες περιοχές, δηλαδή αυτή η λογική της μείωσης και μάλιστα άκριτα των δημοσιονομικών ελλειμμάτων. 

Επίσης αυτό που ανέφερε και ο κ. Ρόκος. Η Ομοσπονδία νεφροπαθών Θράκης, Μακεδονίας, Ηπείρου και Θεσσαλίας, σας έχει στείλει κι εσάς το από 15.2.99 έγγραφο, που διαμαρτύρεται για το μεγάλο πρόβλημα που υπάρχει, με το να μη γίνονται μονάδες σε κάθε νομαρχιακό νοσοκομείο για τους νεφροπαθείς όλης της χώρας ή να βρεθεί τουλάχιστον μια λύση. 

'Εχουμε επίσης μια σειρά τέτοιων προβλημάτων, τα οποία δείχνουν την έκταση του προβλήματος το οποίο υπάρχει. 

Τελειώνοντας, κύριε Υπουργέ, είμαι βέβαιος -το πιστεύω, το ελπίζω- ότι μετά τη σημερινή συζήτηση θα δείτε και το γενικό πρόβλημα προσωπικού, νοσηλευτικού, που εκεί είναι το μεγάλο ποσοστό των κενών και στο κέντρο και στην περιφέρεια και στα αγροτικά ιατρεία και στα κέντρα υγείας και στα νοσοκομεία και στα πανεπιστημιακά νοσοκομεία και στα νομαρχιακά νοσοκομεία. Αλλά πρέπει να δείτε και το θέμα των μονάδων που έχουν κτισθεί. Το Νοσοκομείο 'Αρτας, κύριε Υπουργέ, δεν το χτίσατε εσείς. Χτίστηκε με το προοδευτικό ΠΑ.ΣΟ.Κ., τότε που φτιάχναμε τα κέντρα υγείας, τα αγροτικά ιατρεία με το ΕΣΥ -αυτά θα τα δείτε στο Υπουργείο σας- τα ιδρύματα χρονίων παθήσεων σε κάθε νοσοκομείο, σε κάθε νομό κλπ., ολοκληρώθηκε πριν από κάποια χρόνια, μπήκε σε λειτουργία πριν από ένα, δύο χρόνια και είναι πράγματι κομψοτέχνημα, αλλά είναι σοβαρά πράγματα αυτά -και όταν μιλώ για σοβαρότητα μιλάω από πλευράς πολιτικής αντιμετώπισης, όχι κάτι άλλο- δηλαδή το να υπάρχει εδώ και ένα χρόνο κλειδωμένη με τα μηχανήματα, τέλεια, η μονάδα εντατικής και να μη λειτουργεί λόγω έλλειψης προσωπικού; Και είμαστε στην Ενωμένη Ευρώπη και μιλάμε για την Ευρώπη; 

Παρακαλώ, δείτε και το θέμα αυτό και της Σαμοθράκης και των Σερρών, του Δήμου του Στρυμωνικού που σας είπα και όλα τα υπόλοιπα και ασφαλώς πείστε την Κυβέρνηση, τον Πρωθυπουργό και τον Υπουργό Οικονομικών ότι στα ζητήματα υγείας και παιδείας δεν μπορεί να συνεχίζουν να εφαρμόζουν μια πολιτική που κόβουν, χωρίς να βλέπουν τι κόβουν. 

Το νοσοκομείο του Θριάσιου Πεδίου. Πήγα και το επισκέφθηκα πέρσι και πράγματι είναι ένα σύγχρονο κτίριο, με μηχανολογικό εξοπλισμό. 'Ολοι, μα όλοι οι γιατροί, η διοίκηση η ίδια, κύριε Υπουργέ, μας ανέφεραν το μεγάλο πρόβλημα ότι το νοσοκομείο υπολειτουργεί και δεν λειτουργούν τμήματα, δεν λειτουργούν κλινικές. Δείτε το, είναι στη δυτική Αττική, που έχουμε τόσα προβλήματα. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): 

Ποιο τμήμα του δεν λειτουργεί; 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Στο σύνολό του μιλάω, κύριε Υπουργέ. 

Το ίδιο γίνεται με το Τζάννειο Νοσοκομείο. Η έλλειψη προσωπικού ιατρικού, νοσηλευτικού και λοιπού, είναι το μεγάλο πρόβλημα. 

(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ.) 

Αν δεν λυθούν αυτά τα προβλήματα τότε για ποιο κράτος πρόνοιας και για ποιο κοινωνικό πρόσωπο μπορούμε να συζητάμε; 

Παρακαλώ πολύ, κύριε Υπουργέ, να αποτελέσει η σημερινή συζήτηση και η τεκμηριωμένη τοποθέτηση, αφορμή, ώστε η Κυβέρνηση -δεν είναι μόνο δικό σας θέμα- να πάρει αποφάσεις, να προσλάβει προσωπικό, να εκσυγχρονίσει την υποδομή που υπάρχει, ξενοδοχειακή κλπ. 

Επίσης να μην κάνετε το ίδιο λάθος που κάνατε με το "ΠΑΠΑΓΕΩΡΓΙΟΥ" -αν κατάλαβα καλά αυτό που είπατε- που πάτε να προωθήσετε κάτι παρόμοιο και με το Πανεπιστημιακό Νοσοκομείο της Λάρισας. Δηλαδή αποδυναμώνετε άλλα νοσοκομεία και πάτε να βγάλετε από τη μύγα ξίγκι. Η λιτότητα στα νοσοκομεία και στην παιδεία αυτό σημαίνει, κύριε Υπουργέ, αν θέλουμε να είμαστε ειλικρινείς. Σας είπα ότι δεν φταίτε, είναι θέμα της δημοσιονομικής και οικονομικής πολιτικής. 

ΠΡΟΕΔΡΕΥΩΝ (Παναγιώτης Σγουρίδης): Κύριε Τσοβόλα, σας παρακαλώ να σεβόσαστε το χρόνο. Μπορεί να μην υπάρχει άλλος ομιλητής, μπορεί να τελειώσουμε νωρίς, αλλά αυτό δεν σημαίνει ότι μπορούμε να παραβιάζουμε το χρόνο. 

Κύριοι συνάδελφοι, συμφωνείτε να πάρει το λόγο για δύο λεπτά ο κ. Γεωργακόπουλος; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Το Σώμα συνεφώνησε. 

Ορίστε, κύριε Γεωργακόπουλε, έχετε το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί πρέπει να συμφωνήσουν όλοι, κύριε Πρόεδρε; 

ΠΡΟΕΔΡΕΥΩΝ (Παναγιώτης Σγουρίδης): Υπάρχει συγκεκριμένη διαδικασία, σύμφωνα με το άρθρο που συζητούμε την επερώτηση. 

Ορίστε, κύριε Γεωργακόπουλε, έχετε το λόγο για δύο λεπτά. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πρώτον, θέλω να πω στον κ. Τσοβόλα ότι για το φορολογικό μέρος υπάρχει πάγια διάταξη -και τη γνωρίζει καλύτερα από μένα- που πρέπει να φορολογούνται στο έτος κτήσεως. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν είπα αυτό το πράγμα. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ναι, αυτό είπατε. Αυτό είχατε κάνει τότε με τους γιατρούς. Δεν μπορεί όμως να επαναληφθεί τώρα, από τη στιγμή που έχουν βγει άλλα αναδρομικά δικαστικών, καθηγητών κλπ. και τα οποία είχαν φορολογηθεί στο έτος κτήσεως. Αν το κάναμε αυτό για τους γιατρούς, όπως το είχατε κάνει τότε που δεν είχαν προκύψει άλλα θέματα, θα προέκυπτε θέμα να μην φορολογηθούν και των άλλων κοινωνικών τάξεων. Αυτό είναι το ένα θέμα. 

Στο δεύτερο θέμα ότι τα έχτισε το προοδευτικό ΠΑ.ΣΟ.Κ. και τώρα το προοδευτικό ΠΑ.ΣΟ.Κ. δεν τα λειτουργεί, δεν συμφωνούμε. Και δεν συμφωνούμε γιατί από τη μία μεριά μας λένε ότι το προοδευτικό ΠΑ.ΣΟ.Κ. τα έχτισε τότε, αλλά από την άλλη μεριά μας λένε ότι υπερχρέωσε το τότε ΠΑ.ΣΟ.Κ. την οικονομία. 

Εγώ πιστεύω ότι το ΠΑ.ΣΟ.Κ. ήταν το ίδιο και τότε και τώρα και τα νοσοκομεία θα λειτουργήσουν. 

Κύριε Υπουργέ, θα σας πω μόνο ένα πράγμα: 'Εχετε τεράστια δυνατότητα οικονομιών στα νοσοκομεία και αυτό οφείλεται στο ότι ενώ έχει ψηφιστεί ο νόμος δεν έχει επιβληθεί ακόμα στα νοσοκομεία να διατηρούν διπλογραφικό σύστημα στα λογιστικά τους και σύστημα αποθήκης. Εάν είχατε επιβάλει αυτά τα πράγματα -και εδώ έχετε ευθύνη για το ότι δεν τα έχετε επιβάλλει ακόμα- και κάνατε και μία δειγματοληψία των τιμών επί των υλικών που προμηθεύονται τα νοσοκομεία, θα βλέπατε τι τεράστιες οικονομίες θα μπορούσατε να κάνατε. Αναφέρατε για ένα υλικό και μόνο εννέα δισεκατομμύρια (9.000.000.000) δραχμές. Φανταστείτε τα εκατοντάδες υλικά τα οποία χρησιμοποιεί το νοσοκομείο. 

'Ετσι θα είχατε την ευκαιρία, χωρίς να αυξήσετε τις δαπάνες, να βελτιώσετε το επίπεδο το οποίο έχει ανάγκη ο ελληνικός λαός. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΛΑΜΠΡΟΣ ΠΑΠΑΔΗΜΑΣ (Υπουργός Υγείας και Πρόνοιας): Θα ξεκινήσω από το τελευταίο που ανέφερε ο συνάδελφος κ. Γεωργακόπουλος. 

Πραγματικά υπάρχουν τεράστια περιθώρια. Το διπλογραφικό λογιστικό σύστημα ήδη φροντίζουμε να μπορέσει και να εγκατασταθεί σε δεκαπέντε νοσοκομεία, που είναι τα σημαντικότερα νοσοκομεία της χώρας. Καταλαβαίνετε ότι χρειάζεται μία εκπαίδευση προσωπικού. Πιθανότατα να φθάσουμε για ένα διάστημα, μέχρι να εκπαιδευθεί αυτό το προσωπικό, σε ανάθεση του έργου, να κρατηθεί το διπλογραφικό λογιστικό σύστημα από λογιστικά γραφεία και μόλις εκπαιδευθεί το προσωπικό να κοπεί ο ομφάλιος λώρος που θα συνδέει το νοσοκομείο με το λογιστικό γραφείο. 

Θα ήθελα να πω στον αξιότιμο Πρόεδρο του ΔΗ.Κ.ΚΙ. ότι η Κυβέρνηση δεν περιμένει κανένα έναυσμα για να ενδιαφερθεί για βελτίωση της λειτουργίας του Εθνικού Συστήματος Υγείας. Η Κυβέρνηση συνεπής στις εξαγγελίες της προς τον ελληνικό λαό και πριν από τις εκλογές του 1993 και πριν από τις εκλογές του 1996, ακολουθεί μία πολιτική αναβάθμισης του Εθνικού Συστήματος Υγείας. Πιθανότατα να έχουν γίνει λάθη, παραλείψεις και ολιγωρίες, όμως έγινε ένα μεγάλο κομμάτι του έργου μέχρι σήμερα. 

'Ισως να μη στάθηκα εγώ ικανός να σας δώσω να καταλάβετε ότι ήταν προτιμότερο ίσως, αντί να φτιάχνουμε δεκαπέντε και τριανταπέντε νοσοκομεία και να τα αναβαθμίζουμε, να πάμε στα δεκαπέντε νοσοκομεία, αλλά να φροντίζουμε να τα στελεχώνουμε και να τα λειτουργούμε. Υπήρχε και αυτή η πρακτική. 

Εν πάση περιπτώσει, το μεγάλο κομμάτι του έργου έχει γίνει. Υπολείπεται ένα κομμάτι, το οποίο θα ολοκληρωθεί από πλευράς υποδομών, ξενοδοχείου και εξοπλισμού, αλλά και από πλευράς στελέχωσης και με το τρίτο Κοινοτικό Πλαίσιο Στήριξης για τα δύο πρώτα και με μία συγκεκριμένη οικονομική πολιτική ενίσχυσης των δαπανών για την υγεία για την επόμενη τετραετία, για να ολοκληρωθεί πλέον και το θέμα της στελέχωσης όλων αυτών των μονάδων. 

Ασφαλώς στη στελέχωση θα υπάρξουν ιεραρχήσεις και προτεραιότητες. Δεν μπορούμε να πάρουμε αύριο και τα είκοσι δύο χιλιάδες άτομα. Θα δούμε που πονάνε τα νοσοκομεία. Οι ειδικές μονάδες που είπατε, είναι ένα καίριο πρόβλημα των νοσοκομείων και πρέπει να λειτουργήσουν. 

Σας το επεσήμαναν αυτό οι νεφροπαθείς της βόρειας Ελλάδας μόνο για δύο νομούς, γιατί όλοι οι νομοί της βόρειας Ελλάδας, από τη Θράκη μέχρι τη κεντρική και δυτική Μακεδονία, έχουν μονάδες αιμοκάθαρσης, πλην της Χαλκιδικής και της Φλώρινας. Είναι τα δύο κενά, που χρειάζεται να συμπληρωθούν σε αυτόν τον τομέα. 

Η συνέπεια, λοιπόν, είναι ότι όλο αυτό το σύστημα της αναβάθμισης του Εθνικού Συστήματος Υγείας προωθείται από την Κυβέρνηση και θα υλοποιηθεί. Εγώ θα ήθελα να ζητήσω από εσάς να είστε συνεργοί μας, να είστε βοηθοί σε αυτήν την προσπάθεια και βοήθεια, σε αυτή την προσπάθεια, σημαίνει καλόπιστη κριτική σε χαμηλότερους τόνους και όχι σε κάποια απαράδεκτα ίσως ακούσματα, που δεν κάνουν ζημιά στην Κυβέρνηση, κάνουν ζημιά στο δημόσιο χαρακτήρα του Εθνικού Συστήματος Υγείας. 

Κάποιες τέτοιες κραυγές που και εσείς οι ίδιοι τις ξέρετε και κάποιοι τις απορρίπτετε, γιατί δεν έχουν λογική μέσα τους, κάνουν ζημιά γιατί δημιουργούν στον κόσμο φυγόκεντρες τάσεις από το δημόσιο Εθνικό Σύστημα Υγείας. 

Θα ήθελα να σας πω ένα προσωπικό μου παράδειγμα, επειδή και κάποιοι άλλοι συνάδελφοι ανέφεραν και κάποιο προσωπικό παράδειγμα. Εγώ δεν κόμπασα όλη αυτήν την ώρα ότι είμαι ένας από αυτούς που έφτιαξαν το Εθνικό Σύστημα Υγείας. Από το 1981 μέχρι το 1993 που έγινα Βουλευτής, ήμουν μέλος του Κεντρικού Συμβουλίου Υγείας. Τότε είχα επεξεργαστεί βασικά σημεία του νόμου, απ'ό,τι ξέρετε, αλλά με την ίδια μου την πρακτική έδειξα πόσο το εμπιστεύομαι. 

Κύριοι συνάδελφοι, έφθασε κάποια στιγμή που έπρεπε να πάω να χειρουργηθώ, το 1984, με ελκώδη χολοκυστίτιδα και πήγα σ' ένα νοσοκομείο -παρ' ότι είμαι χειρουργός και παρ' ότι ήξερα όλους τους χειρουργούς του Λεκανοπεδίου- που ήταν κοντά στο σπίτι μου. Με χειρούργησε χειρουργός που δεν τον ήξερα και επικαλούμαι την μαρτυρία του. Είναι ο συνάδελφος κ. Γιάννης Χωματάς. 

Αυτά που διακηρύσσω, εννοώ να τα τηρώ. Και τι διακηρύσσω; 'Οτι το χειρότερο νοσοκομείο του ΕΣΥ είναι προτιμότερο, είναι καλύτερο από την καλύτερη ιδιωτική νοσηλευτική μονάδα. Αυτό, λοιπόν, θέλω να το κάνετε και εσείς, αν θέλετε να βοηθήσετε το Εθνικό Σύστημα Υγείας. 

ΠΡΟΕΔΡΕΥΩΝ (Παναγιώτης Σγουρίδης): Δεν το τήρησε ο συγχωρεμένος ο Τρίτσης και την πάτησε. 

Κύριοι συνάδελφοι, κηρύσσεται περαιωμένη η συζήτηση επί της υπ' αριθμόν 41/6-4-99 επερώτησης των Βουλευτών του ΔΗ.Κ.ΚΙ προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων και Οικονομικών, σχετικά με την πολιτική της Κυβέρνησης στο χώρο της Δημόσιας Υγείας - ΕΣΥ. 

'Εχουν διανεμηθεί τα Πρακτικά της Τρίτης 2 Μαρτίου 1999, της Τετάρτης 17 Μαρτίου 1999, της Δευτέρας 22 Μαρτίου 1999, της Τρίτης 23 Μαρτίου 1999, της Δευτέρας 29 Μαρτίου 1999, της Τρίτης 30 Μαρτίου 1999, της Τετάρτης 31 Μαρτίου 1999 και της Παρασκευής 2 Απριλίου 1999 και ερωτάται το Σώμα εάν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Τρίτης 2 Μαρτίου 1999, της Τετάρτης 17 Μαρτίου 1999, της Δευτέρας 22 Μαρτίου 1999, της Τρίτης 23 Μαρτίου 1999, της Δευτέρας 29 Μαρτίου 1999, της Τρίτης 30 Μαρτίου 1999, της Τετάρτης 31 Μαρτίου 1999 και της Παρασκευής 2 Απριλίου 1999 επικυρώθηκαν. 

Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 21.40' λύεται η συνεδρίαση για αύριο, ημέρα Τρίτη 20 Απριλίου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                       ΟΙ ΓΡΑΜΜΑΤΕΙΣ



















  







