ΣΥΝΕΔΡΙΑΣΗ 21-01-2000
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΞΗ'
Παρασκευή 21 Ιανουαρίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. Ανακοινώνεται ότι τη συνεδρίαση παρακολουθούν μαθητές από το 2ο Γυμνάσιο Αγίου Δημητρίου Αττικής και το 6ο Γυμνάσιο Τρικάλων,  
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών,  
2. Απαντήσεις Υπουργών σε ερωτήσεις Βουλευτών,  
3. Ανακοίνωση του δελτίου επικαίρων ερωτήσεων της Δευτέρας 24 Ιανουαρίου 2000,  
4. Συζήτηση επικαίρων ερωτήσεων: α) Προς τον Υπουργό Εθνικής 'Αμυνας, σχετικά με την πτώση του μαχητικού αεροσκάφους ΦΑΝΤΟΜ F-4,  
β) Προς τον Υπουργό Ανάπτυξης, σχετικά με την αδυναμία κάλυψης του αναγκαίου ελέγχου της αγοράς από τον ενιαίο φορέα ελέγχου τροφίμων κλπ.,  
γ) Προς τον Υπουργό Εθνικής Παιδείας και Θρησκευμάτων, σχετικά μετην εισαγωγή των αποφοίτων Λυκείου των ετών 1998 και 1999 στην τριτοβάθμια εκπαίδευση,  
δ) Προς τον Υπουργό Μεταφορών και Επικοινωνιών, σχετικά με τις απεργιακές κινητοποιήσεις των ιδιωτικών ΤΑΧΙ, την επίλυση προβλημάτων του κλάδου κλπ.,  
ε) Προς τον Υπουργό Γεωργίας: i)σχετικά με την καταβολή των ενισχύσεων στους παραγωγούς βιομηχανικής τομάτας,  
ii) σχετικά με την επίλυση προβλημάτων των πατατοπαραγωγών,  
στ) Προς τον Υπουργό Υγείας και Πρόνοιας, σχετικά με τις διώξεις συνδικαλιστών στο νοσοκομείο "Κοργιαλένειο-Μπενάκειο", την τήρηση των προγραμμάτων νοσηλευτικής υπηρεσίας κλπ.,  
5. Συζήτηση επερώτησης προς τον Υπουργό Μακεδονίας-Θράκης, σχετικά με τη λειτουργία και το μέλλον της Εκθέσεως Θεσσαλονίκης,  
Γ. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση σχεδίων νόμων: α) Οι Υπουργοί Δικαιοσύνης και Εξωτερικών κατέθεσαν σχέδιο νόμου: "Κύρωση της Σύμβασης δικαστικής συνδρομής και αστικές και ποινικές υπθέσεις μεταξύ της Ελληνικής Δημοκρατίας και της Γεωργίας",  
β) Οι Υπουργοί Μεταφορών και Επικοινωνιών, Εξωτερικών και Εθνικής Οικονομίας και Οικονομικών κατέθεσαν σχέδιο νόμου:"Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για τη διεθνή οδική μεταφορά επιβατών και εμπορευμάτων",  
2. Κατάθεση έκθεσης Διαρκούς Επιτροπής: Η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας Υπουργείου Ανάπτυξης: "Σύσταση και λειτουργία Εθνικής Επιτροπής Ενέργειας",  
ΟΜΙΛΗΤΕΣ 
Α. Επί των επικαίρων ερωτήσεων: 
ΑΝΘΟΠΟΥΛΟΣ Ι.,  
ΑΠΟΣΤΟΛΑΚΗΣ Δ.,   
ΒΡΕΤΤΟΣ Κ.,   
ΚΟΛΟΖΩΦ Ο.,   
ΛΟΥΛΕ Α.,   
ΜΑΝΤΕΛΗΣ Α.,   
ΠΑΝΑΓΙΩΤΟΥ Σ.,   
ΡΕΓΚΟΥΖΑΣ Α.,   
ΡΟΚΟΣ Γ.,   
ΦΑΡΜΑΚΗΣ Ν.,   
ΦΟΥΝΤΟΥΚΙΔΟΥ Π.,   
ΧΑΡΑΛΑΜΠΟΥΣ Ι.,    
2. Επί της επερώτησης: 
ΙΝΤΖΕΣ Α.,   
ΚΟΥΒΕΛΑΣ Σ.,   
ΛΟΥΛΕ Α.,  
ΜΑΓΚΡΙΩΤΗΣ Ι.,   
ΟΡΦΑΝΟΣ Γ.,   
ΠΑΝΑΓΙΩΤΟΥ Σ.,   
ΠΟΛΥΔΩΡΑΣ Β.,   
ΡΕΓΚΟΥΖΑΣ Α.,   
ΣΑΛΑΓΚΟΥΔΗΣ Γ.,   
ΣΦΥΡΙΟΥ Κ.,   
ΨΩΜΙΑΔΗΣ Π.,  

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΞΗ'
Παρασκευή 21 Ιανουαρίου 2000
------------
Αθήνα, σήμερα στις 21 Ιανουαρίου 2000, ημέρα Παρασκευή και ώρα 10.14', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Δ' Αντιπροέδρου αυτής κ. ΝΙΚΟΛΑΟΥ ΚΑΤΣΑΡΟΥ.
ΠΡΟΕΔΡΕΥΩΝ (Νικόλαος Κατσαρός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αδάμ Ρεγκούζα, Βουλευτή Β' Θεσσαλονίκης, τα ακόλουθα: (Το κείμενο των ανακοινώσεων βρίσκονται στα Επίσημα Πρακτικά) 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Δευτέρας 24 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής) 1. Η με αριθμό 477/17.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Μεταφορών και Επικοινωνιών, σχετικά με τον εκσυγχρονισμό του Αεροδρομίου Ανδραβίδας.
2. Η με αριθμό 478/17.1.2000 επίκαιρη ερώτηση του Βουλευτή της Νέας Δημοκρατίας κ. Παναγιώτη Καμμένου προς τον Υπουργό Εθνικής 'Αμυνας, σχετικά με τα εξοπλιστικά προγράμματα του Πολεμικού Ναυτικού.
3. Η με αριθμό 491/19.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Γεωργίας, σχετικά με την καταβολή αποζημιώσεων στους βαμβακοπαραγωγούς, για τις ζημιές που υπέστησαν από βροχοπτώσεις κλπ.
4. Η με αριθμό 481/18.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Ανάπτυξης, σχετικά με τον έλεγχο παιδικού παιχνιδιού, για την υγιεινή και την ασφάλεια των μικρών παιδιών.
5. Η με αριθμό 484/19.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λειτουργία του εργοστασίου "ΒΙΟΜΑΓΝ", στο Μαντούδι Ευβοίας.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 1. Η με αριθμό 479/17.1.2000 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη διακοπή των εργασιών επισκευής της ιστορικής γέφυρας της Μονεμβασιάς.
2. Η με αριθμό 489/19.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Περιβάλλοντος, Χωροταξίας και Δημοσίων 'Εργων, Μεταφορών και Επικοινωνιών, σχετικά με την έλλειψη χώρων στάθμευσης στους σταθμούς του ΜΕΤΡΟ.
3. Η με αριθμό 485/19.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη σηματοδότηση των δρόμων του Λεκανοπεδίου Αττικής κλπ.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμεθα στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες Ερωτήσεις πρώτου κύκλου: Εκ μέρους του Υφυπουργού Εθνικής 'Αμυνας κ. Αποστολάκη υποβάλλεται η παράκληση να προηγηθεί κατά τη συζήτηση η υπ'αριθμόν 2 επίκαιρη ερώτηση.  Πιστεύω ότι δεν υπάρχει αντίρρηση. 'Ολοι συμφωνείτε.
Δεύτερη λοιπόν είναι η με αριθμό 487/19-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορ. Κολοζώφ προς τον Υπουργό Εθνικής 'Αμυνας, σχετικά με την πτώση του μαχητικού αεροσκάφους ΦΑΝΤΟΜ F-4.
Η επίκαιρη ερώτηση του κ. Κολοζώφ έχει ως εξής: "Παρ'όλα τα υπέρογκα ποσά που διατίθενται για τα κάθε λογής εξοπλιστικά προγράμματα, το φαινόμενο των συχνών πτώσεων των μαχητικών αεροπλάνων της Πολεμικής Αεροπορίας δημιουργεί ερωτηματικά, για το εάν διαθέτουν τον αναγκαίο εξοπλισμό και αν συντηρούνται σωστά ή αν οι πιλότοι εκπαιδεύονται επαρκώς, αν "αναγκάζονται" να πετούν χωρίς να τηρούν τους κανόνες ασφαλείας πτήσης κλπ.
Τα ερωτηματικά αυτά ήρθαν ξανά στην επιφάνεια με εξαιρετικά δραματικό τρόπο στις 17-1-2000 με την πτώση του ΦΑΝΤΟΜ F-4 η οποία είχε σαν τραγικό επίλογο το θάνατο δύο χειριστών του, του σμηναγού Ευστρατίου Γκόλια (κυβερνήτης) και του υποσμηναγού Ν. Νέζη (συγκυβερνήτης).
Ερωτάται ο κύριος Υπουργός: Είναι σε θέση η Κυβέρνηση να βεβαιώσει ότι η εκπαίδευση των πιλότων γίνεται με επάρκεια και με την αξιοποίηση όλων των σύγχρονων μέσων; Είναι σε θέση η Κυβέρνηση να βεβαιώσει ότι τα μαχητικά αεροσκάφη διαθέτουν όλον τον αναγκαίο εξοπλισμό (λόγου χάρη όργανα εντοπισμού φυσικών φαινομένων κλπ.) που τους επιτρέπει να πετούν με ασφάλεια και αποτελεσματικότητα; Και αν ΝΑΙ, πώς εξηγεί η Κυβέρνηση τη συχνή πτώση μαχητικών αεροσκαφών;" Ο Υφυπουργός Εθνικής 'Αμυνας, κ. Αποστολάκης έχει το λόγο.
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, με μεγάλη οδύνη η οικογένεια των Ενόπλων Δυνάμεων αποχαιρέτησε προχθές δύο άριστους αεροπόρους μας, τον σμηναγό Ευστράτιο Γκόλια και τον υποσμηναγό Νικόλαο Νέζη. Από το Βήμα της Βουλής εκφράζω τη βαθιά λύπη και τα συλλυπητήρια της ηγεσίας του Υπουργείου Εθνικής 'Αμυνας και της Κυβέρνησης προς τους οικείους τους.
Οι συνθήκες του συγκεκριμένου αεροπορικού ατυχήματος απασχόλησαν πολύ την κοινωνία και φιλοξενήθηκαν βέβαια στα Μ.Μ.Ε. διάφορες εκδοχές, χωρίς δυστυχώς να έχουν διασταυρωθεί.
Από τη δική μου την πλευρά θα πρέπει να σας, πω ότι κανένας γνώστης των αεροπορικών ατυχημάτων δεν τολμά να εκφέρει γνώμη εάν δεν υπάρξει ένα ολοκληρωμένο πόρισμα. Τα αεροπορικά ατυχήματα είναι μια υπόθεση πολύ πολύπλοκη και η διερεύνησή τους είναι τόσο σύνθετη και δύσκολη που πολλές φορές, ακόμα και μετά την έκδοση των αεροπορικών πορισμάτων, δυσκολευόμαστε να αποδώσουμε ευθύνες.
Μπορώ όμως, κύριε συνάδελφε, να σας βεβαιώσω κατηγορηματικά ότι η εκπαίδευση των πιλότων μας γίνεται κατά τον καλύτερο δυνατό τρόπο. Τα συστήματα που χρησιμοποιούμε είναι σύγχρονα, είναι άριστα, τα εκσυγχρονίζουμε συνεχώς, παρακολουθούμε συνέχεια τις εξελίξεις των αεροπορικών θεμάτων και στις άλλες χώρες, πιο ανεπτυγμένων οι οποίες έχουν και τις δυνατότητες έρευνας και προώθησης και των προγραμμάτων εκπαίδευσης και των ασκήσεων στον αέρα. Και είμαστε πάντοτε πολύ κοντά σε ό,τι σύγχρονο συμβαίνει.
Βέβαια, όπως ξέρετε, το αεροπορικό όπλο είναι ένα δύσκολο όπλο. Ο άνθρωπος δεν είναι γεννημένος να πετά στον αέρα. Οι δυσκολίες είναι τεράστιες. Η δε εκπαίδευση των πιλότων μας δεν μπορεί να είναι στατική.  Είναι συνεχώς εξελισσόμενη. Προσπαθούμε να βρούμε την άριστη σχέση μεταξύ της ρεαλιστικής εκπαίδευσης και της ασφάλειας των πτήσεων.
Θέλω, όμως, να σας βεβαιώσω ότι όσο πιο ρεαλιστική είναι η εκπαίδευση και πιο δύσκολη, τόσο μακροχρόνια αποδίδει σε συνθήκες που να μπορούμε να πούμε ότι τα αεροπλάνα μας και οι πιλότοι θα είναι ασφαλή.
Επίσης, πρέπει να σας πω ότι από άποψη εξοπλισμού, όλα τα αεροπλάνα μας έχουν όλα εκείνα τα όργανα και όλες εκείνες τις συσκευές που θα τους χρησιμεύσουν προκειμένου να πετούν με ασφάλεια. Αυτήν την περίοδο αποσύρεται από τα οπλικά συστήματα, από την Αεροπορία το τελευταίο αεροπλάνο της δεύτερης λεγόμενης γενιάς του F-5, το οποίο έχει λιγότερα σύγχρονα συστήματα και ραντάρ.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) Τελειώνω, κύριε Πρόεδρε.
Πρέπει, όμως, ακόμη να σας πω ότι η παλαιότητα των αεροπλάνων δεν σημαίνει και κακή ποιότητα. Αντιστρόφως, επειδή όπως είπα το αεροπορικό όπλο είναι σύνθετο, η πτήση είναι πολύ δύσκολη υπόθεση, όσο ένα αεροπλάνο γίνεται παλαιότερο, τόσο "ωριμάζει" -οι τεχνικοί το γνωρίζουν καλύτεραοι αδυναμίες του έχουν βελτιωθεί από τις κατασκευάστριες εταιρείες και οι πιλότοι έχουν αποκτήσει περισσότερη εμπειρία.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Υφυπουργού) Λίγα δευτερόλεπτα, κύριε Πρόεδρε.
Τέλος, πρέπει να πω ότι ο δείκτης ατυχημάτων της Πολεμικής Αεροπορίας δεν είναι μεγαλύτερος -μάλιστα θα έλεγα ότι είναι κατώτερος- του μέσου όρου των δεικτών των υπολοίπων ευρωπαϊκών αεροποριών και προσπαθούμε να τον ελαττώσουμε κατά το δυνατόν περισσότερο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Κολοζώφ έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, θα θέλαμε και εμείς μέσα σε αυτήν την Αίθουσα να εκφράσουμε την οδύνη μας για το χαμό των δύο στελεχών της Πολεμικής Αεροπορίας.
Θέλουμε να ελπίζουμε, κύριε Υπουργέ, ότι θα είναι οι τελευταίοι που πέφτουν, εκτελώντας το καθήκον τους, σε καιρό ειρήνης σε ασκήσεις της Πολεμικής Αεροπορίας.
Δεν είναι η πρώτη φορά που κάνουμε αυτήν τη συζήτηση σε αυτό το Κοινοβούλιο και πρέπει να πω ότι οι απαντήσεις είναι στερεότυπες, σχεδόν  ίδιες. Η σημασία που έχει το όπλο, οι δυσκολίες του, η πολυπλοκότητά του.  'Ολα αυτά είναι μια πραγματικότητα. Ακριβώς, όμως, μέσα σε αυτήν τη δύσκολη πραγματικότητα, με τις απαιτήσεις που έχουμε για να έχουμε ένα ετοιμοπόλεμο όπλο στην Αεροπορία μας, μέσα σε αυτές τις συνθήκες πρέπει να κοιτάξουμε και τον παράγοντα άνθρωπο, ιδιαίτερα όταν πρόκειται για νέα παιδιά, που γνωρίζετε το πόσο παρορμητικά είναι και το πόσο διακινδυνεύουν τη ζωή τους κάνοντας πολύ δύσκολα πράγματα. Εσείς άλλωστε έχετε προσωπική εμπειρία και το γνωρίζετε.
Θα έπρεπε κατά τη γνώμη μας η πολιτική ηγεσία να πάρει τα αναγκαία εκείνα μέτρα που θα κάνουν και τη δυσκολότερη άσκηση να λειτουργήσει μέσα σε πλαίσια ασφάλειας.
Δεν ξέρω αν ανταποκρίνονται στην πραγματικότητα αυτά που μαθαίνουμε.  Ούτε είμαι ειδικός, ούτε θα μπορούσα να διακινδυνεύσω κάτι σχετικά με τους λόγους. Αλλά αυτά που αναφέρονται, ανθρώπινο λάθος, πτήση εξ όψεως σε τέτοιες καιρικές συνθήκες, μας κάνουν να ανησυχούμε δεδομένου ότι βεβαίως σε μια έκτακτη ανάγκη θα αντιμετωπίσουν και τέτοιες δυσκολίες οι πιλότοι μας.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Μπορούμε, όμως, να διακινδυνεύουμε κάθε φορά τη ζωή τους για να πούμε ότι θα έχουμε την τελειότητα που επιδιώκουμε δεδομένου μάλιστα -και το ξέρετε πολύ καλά- ότι σε καμία περίπτωση ένας άνθρωπος δεν μπορεί να φτάσει στο να καλύψει στο 100% τις δυνατότητες των αεροπλάνων; Είναι πολύ δύσκολο και ακριβώς αυτό είναι το στοίχημα με τους πιλότους και γι'αυτό πολλές φορές έχουμε και αυτά τα ατυχήματα, η πρόκληση να φτάσουν και να ξεπεράσουν -αν είναι δυνατόν!- τις δυνατότητες του ίδιου του αεροπλάνου.  Μπαίνει, επομένως, ένα πολιτικό ζήτημα μέσα στο πνεύμα του οποίου γίνονται αυτές οι προσπάθειες για την εκπαίδευση των αεροπόρων βάζοντας σαν πρώτο και κύριο στόχο το να μην υπάρχουν ατυχήματα.
Κύριε Υπουργέ, μου λέτε, η στατιστική. Τι να κάνω εγώ τη στατιστική, κύριε Υπουργέ; Γνωρίζουμε αυτές τις στατιστικές των στρατιωτικών. Τόσο τοις εκατό απώλειες σε έμψυχο και σε άψυχο υλικό. Μα, το έμψυχο υλικό είναι άνθρωποι, είναι παιδιά με εξαιρετικές ικανότητες.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κύριοι συνάδελφοι, θέλω να σας διαβεβαιώσω σε αυτό που είπε ο κ.Κολοζώφ, ότι ο άνθρωπος πρέπει να είναι στο επίκεντρο του ενδιαφέροντός μας, πως πράγματι είναι. Πρώτο και κύριο ενδιαφέρον της Πολεμικής Αεροπορίας είναι η διαφύλαξη των ανθρώπων και στη συνέχεια βέβαια του πανάκριβου υλικού.  Θέλω να σας βεβαιώσω ότι έχουν ληφθεί όλα εκείνα τα μέτρα, εφαρμόζεται η επίβλεψη, εφαρμόζεται η εκπαίδευση ούτως ώστε να συμπιεστούν κατά το δυνατόν τα αεροπορικά ατυχήματα. 'Ολοι μιλούν για ανθρώπινο λάθος. Είναι βέβαιο ότι ανθρώπινο λάθος θα υπάρχει πίσω από κάθε ενέργεια. 'Ανθρωποι χειρίζονται τα αεροπλάνα, άνθρωποι πετούν, άνθρωποι τα συντηρούν. Εκτός από τις σπάνιες περιπτώσεις, που συμβαίνει μία εντελώς απρόβλεπτη αστοχία υλικού, πάντοτε θα υπάρχει κάποιο στοιχείο ανθρώπινης είτε αμέλειας είτε αδυναμίας του ανθρώπου να ανταποκριθεί στις αυξημένες απαιτήσεις που έχει μία πτήση. Δεν σημαίνει το ανθρώπινο σφάλμα πάντοτε ότι δεν έγινε κάτι σωστά. Οι απαιτήσεις είναι τόσο πολλές και τόσο απότομες και γρήγορες, που πολλές φορές οι άνθρωποι δεν προλαβαίνουν ν'ανταποκριθούν σε αυτές τις απαιτήσεις.
Αυτά δε που γράφονται ότι η πτήση ήταν εξ όψεως ή ότι η πτήση ήταν δι'οργάνων, είναι μέσα στις διαδικασίες. Μία αποστολή μπορεί να ξεκινήσει με διαδικασίες πτήσης εξ όψεως, δηλαδή χρησιμοποιώντας τις αισθήσεις και τις ικανότητες του ανθρώπου να βλέπει, αν όμως οι δυσκολίες καταστούν μεγάλες, υπάρχουν διαδικασίες και τρόποι με τους οποίους μία πτήση μετατρέπεται σε πτήση δι'οργάνων. Και αυτό στην πραγματικότητα έγινε προχθές. 'Ηταν δύο αεροπλάνα, ξεκίνησαν βρήκαν δυσκολία -στο βαθμό που γνωρίζω τα θέματα μέχρι τώρα- στο να συνεχίσουν την πτήση με αυτό τον τρόπο, στη μετατροπή της πτήσεως από εξ' όψεως δι' οργάνων και τότε δυστυχώς είχαμε το σοβαρό αεροπορικό ατύχημα.
Θέλω να σας πω ότι γίνονται τεράστιες προσπάθειες να συμπιεστεί ο δείκτης αεροπορικών ατυχημάτων. Πρέπει να σας πω ακόμη ότι πουθενά μέχρι σήμερα, από την πρώτη στιγμή που πέταξε ο άνθρωπος δεν έχει επιτευχθεί μηδενικός δείκτης ατυχημάτων. 'Εχουμε επιτύχει μεγάλες περιόδους με μηδενικό δείκτη, αλλά σε μακρό χρόνο σε ολόκληρη την ιστορία δυστυχώς κανένας μέχρι τώρα δεν το έχει επιτύχει. Αυτό που προσπαθούμε πολύ είναι να συμπιέζουμε, ώστε κυρίως να διαφυλάξουμε τις ανθρώπινες ζωές που είναι ό,τι πολυτιμότερο αλλά και το ακριβό και πολύτιμο υλικό της πολεμικής αεροπορίας. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Επόμενη είναι η με αριθμό  490/17.1.2000 πρώτη επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Ανάπτυξης, σχετικά με την αδυναμία κάλυψης του αναγκαίου ελέγχου της αγοράς, από τον Ενιαίο Φορέα Ελέγχου Τροφίμων κλπ.
Η επίκαιρη ερώτηση του κυρίου συναδέλφου έχει ως εξής: "Με το ν. 2741/1999 ιδρύθηκε ο Ενιαίος Φορέας Ελέγχου Τροφίμων (Ε.Φ.Ε.Τ.) καταργώντας παράλληλα τις αρμοδιότητες ελέγχου των μέχρι τότε αρμοδίων υπηρεσιών.
Λόγω της δημιουργίας του φορέα καταργήθηκαν από 1.1.2000 οι αγορανομικοί έλεγχοι που μέχρι σήμερα κάλυπταν το μεγαλύτερο κομμάτι επιθέωρησης και δειγματοληψίας τροφίμων στην αγορά.
Τις ημέρες των Χριστουγέννων και της Πρωτοχρονιάς αλλά και σήμερα, οι καταναλωτές ήταν και είναι εντελώς απροστάτευτοι επ' αόριστον όσον αφορά την καταλληλότητα και την ασφάλεια των τροφίμων που αγοράζουν σε καθημερινή βάση. Οι επιτήδειοι κερδοσκοπούν ανεξέλεγκτα και οι νοθείες και απάτες κατακλύζουν την αγορά.
Επίσης ο έλεγχος καταναλωτικών αγαθών όπως καύσιμα απορρυπαντικά και διάφορα σκευάσματα για ειδικές οικιακές χρήσεις κλπ., αποτελεί πρόσθετο μεγάλο πρόβλημα ανυπαρξίας αγορανομικών ελέγχων.
'Υστερα από τα παραπάνω ερωτάται ο κύριος Υπουργός στον οποίο απευθύνεται η παρούσα: 1. Είχε προβλεφθεί η αδυναμία κάλυψης των αναγκών ελέγχου από τη νεοσύστατη υπηρεσία του Υπουργείου Ανάπτυξης πριν την κατάργηση του ν.  2741/1999; 2. Υπάρχει σχεδιασμός για την κάλυψη του κενού που δημιουργήθηκε και πως θα προστατευθούν οι ανυποψίαστοι καταναλωτές;" Ο Υφυπουργός Ανάπτυξης κ. Ιωάννης Χαραλάμπους έχει το λόγο.
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε Πρόεδρε, θα απαντήσω όπως και την περασμένη εβδομάδα σε πανομοιότυπη επίκαιρη ερώτηση. Γίνεται μια παρανόηση. Οι μεταβολές που γίνονται στο εσωτερικό της αστυνομίας δεν έχουν σχέση με την άσκηση των αγορανομικών ελέγχων. Η αστυνομία στο εσωτερικό της κάνει αναδιαρθρώσεις. Διέλυσε τα τμήματα αγορανομίας και τους αγορανομικούς υπαλλήλους που χρησιμοποιούσε, τους ενέταξε στα αστυνομικά τμήματα όπου συνεχίζουν να κάνουν την ίδια δουλειά στο χώρο εποπτείας του τμήματος στο οποίο ανήκουν.
'Ομως η διενέργεια του αγορανομικού ελέγχου, ούτε έπαψε ούτε πρόκειται να πάψει. Η λειτουργία του ΕΦΕΤ προχωρεί σταδιακά. Δεν σημαίνει ότι μέχρις ότου ολοκληρωθεί η ένταξη όλων των δραστηριοτήτων στα πλαίσια του ΕΦΕΤ, όλες οι εργασίες που γινόντουσαν στον έλεγχο νοθείας, ελέγχου των προϊόντων, όπως διακινούνται, έπαψαν να υπάρχουν.  Δεν είναι δυνατόν να πάμε με άλμα από το ένα στάδιο στο άλλο. Θα υπάρξει ομαλή μετάβαση και μέχρις ότου ολοκληρωθεί η εποπτεία του ΕΦΕΤ στην αγορά, οι αρμόδιες υπηρεσίες που ασκούσαν αγορανομικούς ελέγχους θα συνεχίσουν να τους ασκούν. Και τίποτα δεν αποκλείει ότι ο ΕΦΕΤ θα χρησιμοποιήσει τα ίδια όργανα κατ'εντολήν και κατ' εξουσιοδότηση προκειμένου να ασκήσει ένα κομμάτι της εποπτείας που ήδη έχει μέχρις ότου εκείνος αναλάβει τον πλήρη συντονισμό.
Συνεπώς, κακώς επαναλαμβάνεται ότι έπαψαν οι αγορανομικοί έλεγχοι κλπ. Οι αγορανομικοί έλεγχοι συνεχίζονται. Είχαμε στο τέλος Δεκεμβρίου ένα τεράστιο πινάκιο ανά την Ελλάδα ελεγχθεισών υποθέσεων πάσης φύσεως, είχαμε δεκάδες χιλιάδες αγορανομικούς ελέγχους. Αυτό το μήνα θα έχουμε επίσης χιλιάδες αγορανομικούς ελέγχους. Τίποτα δεν  υπάρχει που να έχει αφεθεί. Η βασική παρανόηση είναι η εξής: 'Αλλο η εσωτερική αναδιάρθρωση της Αστυνομίας για να καταστεί πιο αποτελεσματική και άλλο η άσκηση αγορανομικών ελέγχων. Οι αγορανομικοί έλεγχοι συνεχίζονται και θα συνεχίζονται.
ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, εμείς ασφαλώς δεν είμαστε υπέρ της διατήρησης προστατευτικών κανόνων στη λειτουργία της ελεύθερης αγοράς.              Αλλά ο ρόλος του κράτους πρέπει να είναι κοινωνικός, προστατευτικός και παρεμβατικός όπου χρειάζεται.
Η ερώτηση που έγινε δεν έχει να κάνει με το εάν γίνονται αστυνομικοί έλεγχοι στην αγορά σε επίπεδο τιμών αισχροκέρδειας. Δεν γίνονται ποιοτικοί έλεγχοι, κύριε Υπουργέ. Το Γενικό Χημείο παραδείγματος χάρη του Κράτους που έκανε τις δειγματοληψίες, έχει σταματήσει να τις κάνει. 'Αρα η νοθεία στα τρόφιμα και γενικότερα στην αγορά δεν ελέγχεται. Και τα κρούσματα και οι πληροφορίες οι ανεύθυνες -γιατί εάν υπήρχαν συγκεκριμένες, θα ήμουν υποχρεωμένος να τις καταθέσω- λένε ότι κατά την διάρκεια των εορτών, αλλά και σήμερα επειδή ακριβώς δεν υπάρχει αυτός ο έλεγχος -που υπήρχε από την εμπειρία που είχαν τα στελέχη της αγορανομίας- οργιάζει η νοθεία και η αισχροκέρδεια στην αγορά. Δεν τίθεται το θέμα μόνο για τον έλεγχο των τιμών της αγοράς. Για το ποιοτικό στοιχείο των τροφίμων της αγοράς γίνεται η ερώτηση.
'Οταν πραγματικά γίνονταν η θεσμοθέτηση του ν.2741 είχε επισημανθεί εδώ στη Βουλή απ'όλα τα κόμματα της Αντιπολίτευσης, αλλά και από Βουλευτές της Πλειοψηφίας, όπως από τον κ. Πεπονή, το κενό που θα δημιουργείτο. Και να λοιπόν που το κενό δημιουργήθηκε. Aσφαλώς τα αστυνομικά όργανα έπρεπε να ενταχθούν εκεί που ανήκουν. Aλλά η συγκροτημένη εμπειρία των αγορανομικών ελέγχων σε συνδυασμό με τους ποιοτικούς ελέγχους μέσω των δειγματοληψιών, δεν υπάρχει. Και το ερώτημα είναι το εξής: Επειδή ακριβώς υπάρχουν τεχνικά προβλήματα στη συγκρότηση του καινούριου φορέα, όπως παραδείγματος χάρη, έλλειψη οικονομικών πόρων, πιστώσεων, μέχρι πού θα πάει αυτή η ιστορία; Δεν θα υπάρξει κάποια ενδιάμεση κίνηση της Κυβέρνησης για τον έλεγχο της αγοράς, των τροφίμων και την προστασία των καταναλωτών; Ακριβώς αυτό το στόχο έχει η ερώτηση που κατέθεσα.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.
ΙΩΑΝΝΗΣ ΧΑΡΑΛΑΜΠΟΥΣ (Υφυπουργός Ανάπτυξης): Κύριε συνάδελφε, είναι φανερό ότι η παρανόηση συνεχίζεται. Οι αγορανομικοί έλεγχοι που γίνονται στην αγορά δεν γίνονται για τις τιμές. Γιατί, όπως γνωρίζετε εδώ και οκτώ χρόνια δεν υπάρχει διατίμηση στην αγορά και συνεπώς είναι απελευθερωμένη, διαμορφώνονται οι τιμές ελεύθερα.
Κατά συνέπεια οι υπάρχοντες και διεξαγόμενοι νυν αγορανομικοί έλεγχοι δεν αφορούν τις τιμές.
Αφορούν την ποιότητα, αφορούν την άδεια, αφορούν την τήρηση των κανόνων αναγραφής προέλευσης και όλων των άλλων στοιχείων που ορίζει ο αγορανομικός κώδικας, ώστε να διασφαλίζεται η ασφάλεια των τροφίμων. Επί καθημερινής βάσεως βγαίνουν αστυνομικά όργανα εισαγγελικά και υπάλληλοι του Υπουργείου Εμπορίου, οι οποίοι ελέγχουν τα βυτιοφόρα την εποχή αυτή, κάνοντας με τη διεύθυνση μετρολογίας τις μετρήσεις των μεταφερόμενων υγρών καυσίμων. Τίποτα δεν σταμάτησε.
'Εχετε την εντύπωση ότι όταν θα ολοκληρωθεί η λειτουργία του ΕΦΕΤ θα βγουν οι υπάλληλοι του ΕΦΕΤ να κάνουν τη δουλειά πού κάνει η αγορανομία; Οι ίδιοι άνθρωποι που έχουν ασκηθεί χρόνια να κάνουν αγορανομικούς ελέγχους θα κάνουν τους ελέγχους.
'Αμα διαβάσετε τον ΕΦΕΤ, θα δείτε ότι ο ΕΦΕΤ είναι τελικά ένα συντονιστικό όργανο το οποίο αξιοποιεί όλες τις δημόσιες υπηρεσίες. Και το Γενικό Χημείο του Κράτους θα αξιοποιηθεί και τα άλλα εργαστήρια του κράτους θα αξιοποιηθούν και η αγορανομία στο μέτρο που μπορεί να συμβάλει θα αξιοποιηθεί. Η διαφορά είναι διαφορά εσωτερικής αναδιάρθρωσης της αστυνομίας. Παύουν να υπάρχουν καθαρόαιμα αγορανομικά τμήματα. Οι αγορανομικοί υπάλληλοι πηγαίνουν στα αστυνομικά τμήματα και στο χώρο του αστυνομικού τμήματος κάνουν τη δουλειά που έκαναν. Ο αγορανομικός έλεγχος συνεχίζεται και είναι αγορανομικός έλεγχος ασφάλειας, είναι αγορανομικός έλεγχος ποιότητας, είναι αγορανομικός έλεγχος υγιεινής, όταν συνοδεύονται και από άλλους υπαλλήλους. Τίποτα δεν άλλαξε και η ζωή πάνω σε αυτόν τον κρίσιμο τομέα συνεχίζεται.
'Οσον αφορά δε τις εορτές των Χριστουγέννων στις οποίες αναφερθήκατε, ήδη μου ήλθε το δελτίο της αγορανομίας με χιλιάδες ελέγχους που ασκήθηκαν στην αγορά σε αυτήν την κατεύθυνση και με τρόπο, ώστε να διασφαλίζεται η προστασία του καταναλωτικού κοινού από παράνομες συμπεριφορές. Ευχαριστώ.  
ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 482/18-1-2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Εθνικής Παιδείας και Θρησκευμάτων, σχετικά με την εισαγωγή των αποφοίτων Λυκείου των ετών 1998 και 1999 στην τριτοβάθμια εκπαίδευση.
Η λιτότατη ερώτηση της κυρίας συναδέλφου έχει ως εξής: 
ANΔΡΙΑΝΗ ΛΟΥΛΕ: Ου εν τω πολλώ το ευ.
ΠΡΟΕΔΡΕΥΩΝ (Νικόλαος Κατσαρός): "Προβλήματα δημιουργούνται σε χιλιάδες υποψήφιους και στις οικογένειές τους, των ετών 1998 και 1999 από τη μη ανακοίνωση των ποσοστών εισαγωγής τους στα τριτοβάθμια ιδρύματα μετά την εφαρμογή του ν.2525.
Ανεπίσημα έχει λεχθεί ότι τα ποσοστά εισαγωγής τους θα είναι 10%-20%.  Ποσοστό σχετικά μικρό, με αποτέλεσμα πάνω από το 50% των αποφοίτων αυτών των ετών να παραμείνει εκτός Α.Ε.Ι. και Τ.Ε.Ι.
Ερωτάται ο κύριος Υπουργός: Με τι ποσοστά θα γίνει η εισαγωγή των αποφοίτων '98 και '99 στην τριτοβάθμια εκπαίδευση, μετά την εφαρμογή του ν.2525, ώστε να επιλυθεί το πρόβλημα της απορρόφησή τους;" Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Eυχαριστώ, κύριε Πρόεδρε.
Θέλω να υπενθυμίσω κατ'αρχήν ότι με το παλιό σύστημα των γενικών εξετάσεων, οι απόφοιτοι του λυκείου με το απολυτήριό τους είχαν το δικαίωμα να συμμετάσχουν μέχρι και τρεις φορές στις γενικές εξετάσεις προκειμένου να μπουν στην τριτοβάθμια εκπαίδευση. Τρεις διαδοχικές χρονιές.
'Αρα δεν μιλούμε πια για τους απόφοιτους λυκείου του '98, μιλούμε μόνο για τους απόφοιτους λυκείου του '99, γιατί κυρίως σε αυτούς θα αναφερθώ, δηλαδή για την περσυνή Γ' Λυκείου, η οποία ξεκίνησε με τις εξής προϋποθέσεις. Ενώ στο παρελθόν, με βάση το συνήθη αριθμό εισακτέων που για τα τελευταία δέκα χρόνια ήταν ο ίδιος -περίπου σαράντα χιλιάδες ήταν οι εισακτέοι σε ΑΕΙ και ΤΕΙ- είχαν μία πιθανότητα στις τέσσερις να εισέλθουν με την πρώτη συμμετοχή στις γενικές εξετάσεις στην τριτοβάθμια εκπαίδευση, πέρυσι χάρη στην εκπαιδευτική μεταρρύθμιση λόγω της εφαρμογής του προγράμματος διεύρυνσης της τριτοβάθμιας εκπαίδευσης και αύξησης των θέσεων των εισακτέων είχαν πιθανότητα ένα προς δύο περίπου, για την ακρίβεια δύο στους πέντε να πετύχουν, εφόσον οι προσφερθείσες θέσεις ήταν εβδομήντα μία χιλιάδες πεντακόσιες.
'Eτσι, λοιπόν, εάν ένας απόφοιτος λυκείου με το παλιό σύστημα μπορούσε να διαγωνιστεί για τρεις διαδοχικές φορές με προσφερόμενες θέσεις αθροιστικά τρεις επί σαράντα χιλιάδες, εκατόν είκοσι χιλιάδες, πέρυσι με την πρώτη συμμετοχή τους στις εξετάσεις είχε προσφερθείσες θέσεις εβδομήντα μια χιλιάδες πεντακόσιες.
'Αρα, για να μην περιέλθει σε δυσμενέστερη θέση από τον υποψήφιο των γενικών εξετάσεων του παρελθόντος θα πρέπει να του προσφέρει το σύστημα άλλες πενήντα χιλιάδες θέσεις στα επόμενα δύο χρόνια. Αυτό το έχουμε υποσχεθεί. Είναι δέσμευση του Υπουργείου Παιδείας. Το συγκεκριμένο ποσοστό για τις εξετάσεις του 2000 δεν έχει τόσο μεγάλη σημασία. Τους έχουμε διαβεβαιώσει όλους -και ποτέ δεν διαψευστήκαμε στην πρόβλεψη των αριθμών- ότι δεν θα αδικηθούν σε σχέση με τους απόφοιτους λυκείου του παρελθόντος. Τρεις διαδοχικές εξετάσεις, στον ίδιο αριθμό θέσεων.
Θα πω στη δευτερολογία μου γιατί είναι τώρα και πλεονεκτικότερη η θέση τους.
ΠΡΟΕΔΡΕΥΩΝ (Νικόλαος Κατσαρός): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ:  Ευχαριστώ, κύριε Πρόεδρε.
Κατ' αρχήν, δεν μπορούμε να μιλάμε μόνο για τους απόφοιτους του 1999.  Θα μιλάμε και για τους απόφοιτους του 1998, γιατί έχουν δικαίωμα να δώσουν και εκείνοι για τρίτη φορά. Δεν καταλαβαίνω, λοιπόν, γιατί τους βγάλατε έξω.
Εγώ επιμένω να λέω ότι φοβάμαι πως θα υπάρχει μία άνιση μεταχείριση στα παιδιά αυτά και θα σας πω γιατί. Ανεπίσημα έχετε δεχθεί ότι θα δώσετε ένα 10% έως 20%. 'Ομως έτσι είναι ελάχιστες οι θέσεις που θα δοθούν γι' αυτά τα παιδιά. Θα πάρω ως παράδειγμα σχολές, που χρειάζεται υψηλή βαθμολογία για να μπουν και συγκεκριμένα την ιατρική, που κάθε χρόνο εισάγονται οκτακόσιοι φοιτητές.
Δηλαδή κάθε τάξη λυκείου με το σύστημα των πανελληνίων εξετάσεων έδινε σε τρία χρόνια περίπου οκτακόσιους φοιτητές. Με την πρώτη χρονιά συνήθως έμπαινε το 10% και αυτό γιατί υπήρχαν τα παιδιά από τα προηγούμενα έτη, που είχαν κρατήσει βαθμολογία. Οι υπόλοιποι εισάγονται κυρίως με τη δεύτερη ή με την τρίτη χρονιά.
Τη δεύτερη χρονιά, λοιπόν, αν τους δοθεί το 20% των ολικών οκτακοσίων θέσεων, θα εισαχθούν μόνο εκατόν εξήντα και την τρίτη χρονιά, αν τους δοθεί το 10% των οκτακοσίων θέσεων, θα εισαχθούν ογδόντα. Δηλαδή από τους αποφοίτους του 1999 έχουμε ογδόντα την πρώτη χρονιά, εκατόν εξήντα τη δεύτερη και ογδόντα την τρίτη, άρα τριακόσιους είκοσι στους οκτακόσιους, που θα έμπαιναν με το παλιό σύστημα. Το πρόβλημα αυτό δεν αφορά μόνο τα παιδιά, αλλά και τις οικογένειές τους, που για τρία χρόνια πληρώνουν τόσα χρήματα για φροντιστήρια.
Θα ήταν βέβαια παράλογο, εάν ζητούσαμε να διπλασιαστεί ο αριθμός των εισακτέων, για να μπουν και αυτά τα παιδιά. Νομίζω όμως ότι θα είναι δίκαιο να τους δοθεί η δυνατότητα δυνητικά να συμμετέχουν και με το νέο τρόπο εισαγωγής μέσω του ενιαίου λυκείου στη διεκδίκηση μιας θέσης στην τριτοβάθμια εκπαίδευση. Βέβαια σε ορισμένες σχολές, όπως αυτές που ανέφερα, στις οποίες υποψήφιοι της πρώτης χρονιάς εισάγονται με πολύ μικρά ποσοστά, να αυξηθεί το ποσοστό εισαγωγής με το παλιό σύστημα, ώστε να μη δημιουργηθούν πρόσθετα προβλήματα.
Θέλω να πω δηλαδή ότι στις σχολές ιατρική, νομική και γενικά στις μεγάλες σχολές θα μπορούσε να είναι ενδεχομένως διαφορετικό το ποσοστό από όλες τις άλλες σχολές.
Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Για το Υπουργείο Παιδείας, τριτοβάθμια εκπαίδευση δεν είναι μόνο η Iατρική και Νομική Σχολή. Διότι σε άλλες ερωτήσεις διαμαρτύρεσθε για τον επαγγελματικό υπερπληθωρισμό τόσο στους γιατρούς, όσο και στους δικηγόρους. Το θέμα είναι να στρέψουμε τους νέους με τον επαγγελματικό προσανατολισμό, που έχουμε ήδη αρχίσει σε επαγγέλματα, που ζητάει και η αγορά. Εάν δεν το γνωρίζετε, σας λέω ότι στην Ευρώπη αντιστοιχεί ένας γιατρός στους πεντακόσιους κατοίκους σε κάθε κράτος, ενώ στην Ελλάδα αντιστοιχεί ένας γιατρός στους διακόσιους κατοίκους. Εάν νομίζετε ότι όλοι οι υποψήφιοι πρέπει να πάνε στην ιατρική, κάνετε μεγάλο λάθος.  
ΑΝΔΡΙΑΝΗ ΛΟΥΛΕ: Δεν είπα αυτό.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κυρία Λουλέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επίσης, θέλω να γνωρίζετε ότι δεν πετύχαιναν, κυρία συνάδελφε, όλοι στην ιατρική. Αν θέλετε να σας δώσω έναν άλλο αριθμό, σας τον δίνω ευθύς αμέσως.
Στους περίπου ογδόντα χιλιάδες φοιτητές 'Ελληνες του εξωτερικού, το 70% είναι φοιτητές της Ιατρικής. Αν είχαν απορροφηθεί, όπως λέτε εσείς εδώ, δεν θα βρισκόντουσαν έξω.
Αλλά εν πάση περιπτώσει, η διεύρυνση της τριτοβάθμιας εκπαίδευσης δεν είναι το πρόβλημά μας. Το πρόβλημά μας είναι να έχουμε επιστημονικό δυναμικό, που να μπορεί να ανταποκριθεί στις προκλήσεις του παρόντος και του μέλλοντος με μία άλλη ποιότητα εκπαίδευσης, τόσο στη δευτεροβάθμια, όσο και στην τριτοβάθμια εκπαίδευση.
Γι' αυτά τα παιδιά, το υπόλοιπο του 1998, πέρυσι, πρέπει οπωσδήποτε να απορροφήθηκε ολοκληρωτικά, διότι με τις 71.500 θέσεις που δώσαμε εμείς στην τριτοβάθμια εκπαίδευση, όσοι έδωσαν για τρίτη φορά με κατοχυρωμένα τα δύο και πλέον μαθήματα, πέρασαν όλοι. Γι' αυτό σας λέω ότι υπάρχει μόνον η Γ' Λυκείου του 1999.
ΑΝΔΡΑΝΗ ΛΟΥΛΕ: Aυτοί του 1998 δεν μπορούν να δώσουν ξανά; 
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μα, έχουμε τα νούμερα, έχουμε τα στατιστικά στοιχεία. Πλην ελαχίστων, δεν έχουν απομείνει άλλοι, κυρία Λουλέ. Δεν υπάρχει πρόβλημα.
ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κυρία Λουλέ, είπαμε λιτοί και στις παρεμβάσεις.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η ανησυχία σας είναι υπερβολική. Εγώ σας λέω ότι αυτά τα παιδιά έχουν το πλεονέκτημα και των περισσοτέρων προσφερομένων θέσεων εισαγωγής. Βεβαίως, εάν σπεύδουν μόνο για την Ιατρική, θα σας απογοητεύσω...
ΑΝΔΡΑΝΗ ΛΟΥΛΕ: 'Οχι, είναι και από την Πληροφορική, τη Φιλοσοφική και τη Νομική.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Δεν χωρούν όλοι στην Ιατρική, αλλά να μην ανησυχούν. Πρόβλημα δεν υπάρχει. Ούτε εμείς είπαμε για 10%, ούτε για 15% και για 20%.  Περιμένετε, εμείς θα δώσουμε αριθμό προσφερομένων θέσεων, έτσι ώστε οι θέσεις που θα δώσουμε, δεν θα είναι απλά όσες και στο παρελθόν. Θα είναι παραπάνω από ό,τι στο παρελθόν.
Εξάλλου -και τελειώνω, κύριε Πρόεδρε- έχουν και το πλεονέκτημα να απευθυνθούν είτε στα Προγράμματα Σπουδών Επιλογής είτε στο Ανοιχτό Πανεπιστήμιο και να μην μεναστεύσουν στο εξωτερικό.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, θα ήθελα να σας ανακοινώσω τα εξής: 1. Οι Υπουργοί Δικαιοσύνης και Εξωτερικών κατέθεσαν σχέδιο νόμου: "Κύρωση της Σύμβασης δικαστικής συνδρομής σε αστικές και ποινικές υποθέσεις μεταξύ της Ελληνικής Δημοκρατίας και της Γεωργίας".
2. Οι Υπουργοί Μεταφορών και Επικοινωνιών, Εξωτερικών και Εθνικής Οικονομίας και Οικονομικών κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Εσθονίας για τη διεθνή οδική μεταφορά επιβατών και εμπορευμάτων".
Παραπέμπονται στις αρμόδιες Διαρκείς Επιτροπές.
Τέταρτη είναι η με αριθμό 480/17.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Μεταφορών και Επικοινωνιών, σχετικά με τις απεργιακές κινητοποιήσεις των ιδιοκτητών ταξί την επίλυση προβλημάτων του κλάδου κλπ.
Η επίκαιρη ερώτηση του κυρίου συναδέλφου έχει ως εξής: "Σε απεργιακές κινητοποιήσεις προχωρούν οι ιδιοκτήτες των ταξί της Αθήνας με κύρια αιτήματα: α) τη δημιουργία μητρώου στον κλάδο τους, με το οποίο θα γίνει διαχωρισμός των νόμιμων ιδιοκτητών ταξί από τους παράνομους που κυκλοφορούν.
β) τη ρύθμιση διαφόρων αιτημάτων φορολογίας εισοδήματος, αναδρομικότητας στους φορολογικούς ελέγχους, χορήγηση κινήτρων και κατάργηση αντικινήτρων για την έγκαιρη αντικατάσταση του τροχαίου υλικού τους και άλλα.
Επειδή τα αιτήματα των ιδιοκτητών ταξί όλης της χώρας είναι δίκαια και η Κυβέρνηση δεν τα έχει ακόμη ικανοποιήσει, παρά τις κατά καιρούς υποσχέσεις των αρμοδίων.
Ερωτάται ο κύριος Υπουργός: Εάν και τι είδους πρωτοβουλίες προτίθεται να αναλάβει, ώστε να ικανοποιήσει δίκαια αιτήματά τους, απαλλάσσοντας έτσι ένα κλάδο επαγγελματιών από φαινόμενα που αμαυρώνουν την εικόνα του στην κοινή γνώμη;" Ο Υπουργός Μεταφορών και Επικοινωνιών κ. Μαντέλης έχει το λόγο. 
ANΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, πολύ πριν τις κινητοποιήσεις των ταξί τις οποίες επικαλείσθε και αναφέρετε στην ερώτησή σας και πολύ πριν βέβαια τη δική σας ερώτηση, έχω ξεκινήσει στο Υπουργείο Μεταφορών την προσπάθεια καταγραφής, απογραφής και εκκαθάρισης του μητρώου των ταξί και όχι μόνον αυτών, αλλά γενικά των αυτοκινήτων δημόσιας χρήσης.
Αυτό ξεκίνησε από το γεγονός ότι διαπίστωσα στη Νομαρχία της Ανατολικής Αττικής πέντε άδειες φορτηγών αυτοκινήτων δημόσιας χρήσης, οι οποίες ήταν παράνομες. 'Εστειλα στον εισαγγελέα βέβαια τα σχετικά, αλλά ξεκίνησα και τη διαδικασία εκκαθάρισης του μητρώου.
Ζήτησα από τις νομαρχίες να προχωρήσουν σε αυτή την εκκαθάριση. Οι νομαρχίες εξεδήλωσαν μετά από ένα ορισμένο χρονικό διάστημα αδυναμία να εκτελέσουν αυτήν την εκκαθάριση και κατόπιν τούτου προχώρησα, με υπουργική απόφαση η οποία έχει εκδοθεί, σε αντικατάσταση των πινακίδων των αυτοκινήτων δημοσίας χρήσεως.
Θα αντικατασταθούν οι πινακίδες και των ταξί και των φορτηγών Δ.Χ. με άλλες πινακίδες που θα έχουν κίτρινο φόντο και κόκκινα γράμματα. Ταυτόχρονα με την αντικατάσταση της πινακίδας, θα γίνεται η καταγραφή, η απογραφή και η εκκαθάριση του μητρώου, γιατί μαζι με την πινακίδα θα ελέγχεται και ο φάκελος. Ταυτόχρονα δε μαζί με αυτήν τη διαδικασία αντικατάστασης πινακίδων και καταγραφής και εκκαθάρισης του μητρώου, θα υπάρξει η on line διασύνδεση των αρχείων του Υπουργείου Μεταφορών και Επικοινωνιών με του Υπουργείου Οικονομικών και του Υπουργείου Δημοσίας Τάξης και επίσης και με την 'Ενωση Ασφαλιστικών Εταιρειών, ώστε με τη διασταύρωση τεσσάρων αρχείων να μπορεί επίσης να διαπιστωθεί εάν υπάρχει κάπου κάποιο κενό.
Προχωρούμε δε και σε ένα άλλο μέτρο, σε συνεννόηση με το Υπουργείο Οικονομικών. Τα τέλη κυκλοφορίας που θα κυκλοφορήσουν στα τέλη του 2000 θα είναι ενάριθμα, δηλαδή κάθε αυτοκίνητο θα έχει ειδικά αριθμημένο τέλος κυκλοφορίας, το οποίο θα προκύπτει από το φάκελο που υπάρχει στα αρχεία και των δύο Υπουργείων, έτσι ώστε να υπάρχει πολλαπλή επιβεβαίωση της νομιμότητας κυκλοφορίας του δημοσίας χρήσεως αυτοκινήτου. Δηλαδή, με όλους αυτούς τους αλλεπάλληλους ελέγχους δεν θα μπορεί πιστεύουμε να υπάρξει αυτοκίνητο το οποίο να κυκλοφορεί παράνομα.
'Εχω δε περιλάβει στο νομοσχέδιο, το οποίο ήδη ψηφίστηκε στη Διαρκή Επιτροπή και έρχεται τις επόμενες ημέρες στην Ολομέλεια της Βουλής, διάταξη νόμου με την οποία όταν διαπιστωθεί ότι υπάρχει τέτοιο παράνομα κυκλοφορούν αυτοκίνητο, όχι μόνο να αφαιρείται η άδεια κυκλοφορίας του και να κατάσχεται το παρανόμως κυκλοφορούν όχημα, αλλά να αφαιρείται η άδεια και να κατάσχεται και το όχημα εκείνο το οποίο μεν κυκλοφορεί νόμιμα, πλην όμως αποτέλεσε την υλική βάση για να δημιουργηθεί η άδεια του παρανόμως κυκλοφορούντος οχήματος.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού) Επομένως, υπάρχουν πολλαπλές διατάξεις που καλύπτουν αυτήν την αναγκαιότητα εκκαθάρισης του μητρώου.
Για τα θέματα της φορολογίας και για κάποια άλλα ζητήματα, θα μου επιτρέψετε επειδή τελείωσε ο χρόνος μου να αναφερθώ στη δευτερολογία μου.  
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, η συνεχώς και επί χρόνια τώρα εφαρμοζόμενη αθηνοκεντρική πολιτική στη χώρα μας, δημιούργησε ήδη ένα μεγάλο ζήτημα. Δυστυχώς αυτή η πολιτική συνεχίζεται και το πρόβλημα θα μεγιστοποιείται. Μοιάζει πια η Αθήνα να είναι πρωτεύουσα μιας τριτοκοσμικής χώρας. Θυμίζει κάτι από Κάϊρο, κάτι από Μπανγκόκ και δημιουργεί ιδιαίτερα προβλήματα.
'Οσον αφορά την άλλη μεγάλη μας πόλη, τη Θεσσαλονίκη, είναι πια η συμπρωτεύουσα του χάους μιας και τα επί χρόνια εξαγγελθέντα έργα υποδομής δεν έχουν ακόμα ξεκινήσει, όπως είναι το μετρό, η υποθαλάσσια οδός κλπ.  Πρώτα θύματα αυτής της ιστορίας είναι τα ταξί και θα συνεχίσουν να είναι θύματα, κύριε Υπουργέ, αν για όλα αυτά που είπατε προηγούμενα δεν πείσετε κατ' αρχήν τους χρήστες των ταξί, τους ίδιους τους επαγγελματίες, οι οποίοι και προχώρησαν σε απεργία και έτσι διεφάνη το κενό που δημιουργείται με την έλλειψη των ταξί.
Είναι πάρα πολλά τα προβλήματα. Είναι βεβαίως και αυτό που είπατε εσείς και εύχομαι να το λύσετε σε συνεργασία με τους ιδίους, αλλά δεν διεφάνη κάτι τέτοιο και γι' αυτό έγινε προχθές η απεργία.
Είναι και άλλα θέματα για τα οποία είπατε ότι θα μιλήσετε στη δευτερολογία σας, όπως τα φορολογικά, τα κίνητρα και αντικίνητρα που πρέπει να δοθούν.
Είναι το θέμα των λεωφορειόδρομων. Κύριε Υπουργέ, σε όλη την Ευρώπη όπου υπάρχουν λεωφορειόδρομοι, υπάρχουν και ταξί. Χαρακτηρίζονται με τον ίδιο τρόπο. Την ίδια στιγμή βέβαια για να μην δημιουργηθούν και εκεί προβλήματα, γνωρίζετε πολύ καλά ότι χρειάζονται έργα υποδομής, δηλαδή ανά χιλιόμετρα και ανάλογα βέβαια με την κυκλοφορία, χρειάζεται να δημιουργηθούν χώροι στάθμευσης για να μπορούν να αφήνουν ή να παίρνουν πελάτες τα ταξί και να μην γίνεται αυτό που εκ των πραγμάτων γίνεται σήμερα.
Εσείς, κύριε Υπουργέ, κάνετε και κάτι άλλο στις μεταβιβάσεις και θέλω να μου απαντήσετε στη δευτερολογία σας. Μετά την ψήφιση του ν.2579/98 ανατρέξατε και αναδρομικά και ζητάτε χρήματα από μεταβιβάσεις ταξί που έχουν γίνει, ενώ τότε ο νόμος είχε αυτό το νόημα, να ξεκινήσετε από δω και πέρα. 'Ετσι τους έχετε οδηγήσει σε αδυναμίες.
'Οσον αφορά το κόμιστρο, εγώ δεν ντρέπομαι να πω ότι είναι ελάχιστο, κύριε Υπουργέ. Τους αναγκάζετε σε πολλαπλές μισθώσεις, πολλές φορές σε παραβίαση κανόνων κυκλοφορίας για να μπορέσουν να συμπληρώσουν το εισόδημά τους.
Γιατί αν δεν υπήρχε και αυτό το ζήτημα της πολλαπλής μίσθωσης, ασφαλώς και δεν θα υπήρχε καμία εξυπηρέτηση στην πόλη μας. 'Ομως, δεν μπορεί να συνεχίσει αυτό.
Ξέρετε, κύριε Υπουργέ, εσείς όταν πάτε καμιά φορά στο Λονδίνο και παίρνετε ταξί από το Χίθροου προς το κέντρο πληρώνετε είκοσι οκτώ χιλιάδες (28.000) δραχμές! Το κόμιστρο, λοιπόν, είναι υπερβολικά χαμηλό. Αν εσείς θέλετε να τιθασεύσετε τον πληθωρισμό με τέτοιες παρεμβάσεις, που τις πληρώνουν τελικά οι μεροκαματιάρηδες, δεν γίνεται τίποτε έτσι, διότι ανακυκλώνεται η ιστορία και δημιουργούνται αδιέξοδα οικονομικού χαρακτήρα. Πρέπει να το δείτε με ιδιαιτερότητα και με συνεχή διάλογο. Δεν μπορεί να τους εξαναγκάζετε σε απεργίες! Λέτε ότι έχετε κάνει διάλογο. Δεν θα είχαν γίνει οι απεργίες, γι' αυτό δεν με πείθετε. Δεν νομίζω ότι αυτοί ήθελαν να χάσουν δύο ημέρες το μεροκάματό τους, το πενιχρό μέχρι σήμερα μεροκάματό τους, για να κάνουν την απεργία, εάν δεν ήταν βάσιμοι οι λόγοι για τους οποίους επιμένουν και αν εσείς δεν επιμένατε με τη σειρά σας να φθάσετε το θέμα μέχρι τέλους.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΑΝΑΣΤΑΣΙΟΣ ΜΑΝΤΕΛΗΣ (Υπουργός Μεταφορών και Επικοινωνιών): Κύριε συνάδελφε, έχω αισθανθεί από τις συζητήσεις που έχω κάνει μαζί με τους εκπροσώπους των ταξί, ότι ο κύριος λόγος της απεργίας είναι ότι δεν θέλουν να υπάρχουν κυρώσεις όταν εισπράττουν υπερβολικό κόμιστρο. Νομίζω ότι αυτό δεν το δικαιολογεί ούτε το Σώμα, η Βουλή των Ελλήνων, ούτε ο ελληνικός λαός. Δεν μπορεί μερικοί ελάχιστοι επαγγελματίες ή οδηγοί να αμαυρώνουν το σύνολο των επαγγελματιών των ταξί. Γιατί ένας εισπράττει το υπερβολικό κόμιστρο και την κατακραυγή την εισπράττει όλος ο κλάδος.  Νομίζω ότι οι τίμιοι και σοβαροί επαγγελματίες ταξί θέλουν να υπάρχουν κυρώσεις και μόνο εκείνοι οι οποίοι προσπαθούν να εκμεταλλευθούν περιστάσεις, τον τουρίστα, είναι εκείνοι που επιδιώκουν να μην υπάρχουν κυρώσεις σ' αυτές τις περιπτώσεις.
Τώρα, όμως, για να επανέλθω στα ζητήματα που θέσατε, κύριε συνάδελφε, και για να σας ενημερώσω, πρώτον, όσον αφορά τη φορολογία, θα ήθελα να σας πω, ότι με τον ν. 2579, που αναφέρατε ήδη, υπάρχει ένα ευνοϊκό ειδικό καθεστώς που ισχύει από 1.1.97 και οι υποθέσεις του φόρου υπεραξίας μεταβίβασης των ταξί καλύπτονται με τις διατάξεις αυτού του νόμου. Δόθηκε η δυνατότητα για όλες τις παλιές υποθέσεις μέσα σε ανατρεπτικές προθεσμίες οι οποίες παρατάθηκαν επανειλημμένα και τελείωσε η τελευταία τον Ιανουάριο του 1999, να τακτοποιηθούν. 'Οσοι έκαναν τις αιτήσεις τους τακτοποιήθηκαν, όσοι δεν έκαναν υποχρεωτικά πάνε με τον παλιό νόμο.
Το Υπουργείο Οικονομικών, όπως με έχει διαβεβαιώσει και γι' αυτές τις παλιές υποθέσεις εάν η δήλωση δεν θεωρηθεί ανακριβής και έχει καταβληθεί ο σχετικός φόρος, τις κρίνουν ως ειλικρινείς και μένουν όλες οι υπόλοιπες υποθέσεις οι οποίες δεν έχουν αυτά τα χαρακτηριστικά. Επομένως, δεν μπορεί το Υπουργείο Οικονομικών να έλθει να δημιουργήσει μια ευνοϊκή ρύθμιση για όσους δεν ήταν επιμελείς ή δεν φρόντισαν τις υποθέσεις τους προ τις 31.12.96 σε βάρος εκείνων οι οποίοι ήταν επιμελείς και ρύθμισαν τις υποθέσεις τους κανονικά σύμφωνα με τις διατάξεις του νόμου.  ΠΡΟΕΔΡΕΥΩΝ (Νικόλαος Κατσαρός): Επίκαιρες ερωτήσεις δεύτερου κύκλου: Πρώτη επίκαιρη ερώτηση είναι η  με αριθμό 486/19.1.2000 της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καταβολή των ενισχύσεων στους παραγωγούς βιομηχανικής τομάτας.
Η επίκαιρη ερώτηση της κ. Φουντουκίδου σε περίληψη έχει ως εξής: "'Οπως σας είναι γνωστό από αλλεπάλληλες ερωτήσεις που έχω καταθέσει, οι παραγωγοί βιομηχανικής τομάτας του Νομού Πέλλας που παρέδωσαν την παραγωγή τους στη βιομηχανία ΜΑΒΙΚΟ δεν έχουν εξοφληθεί. Υπήρξε δέσμευσή σας ότι θα τους καταβληθούν απευθείας τουλάχιστον τα ποσά από την ενίσχυση που καταβάλλει η Ε.Ε. Μέχρι σήμερα όμως οι παραγωγοί τομάτας παραμένουν ανεξόφλητοι χωρίς καμία ενημέρωση σχετικά με το πότε, πώς και αν τελικά εισπράξουν τις ενισχύσεις.
Γι' αυτό σας ερωτώ, κύριε Υπουργέ: Για ποιο λόγο παραμένουν απλήρωτοι και χωρίς ενημέρωση οι παραγωγοί βιομηχανικής τομάτας; Πότε θα τους καταβληθούν οι οφειλόμενες ενισχύσεις; Σε ποιες ενέργειες προβαίνει το Υπουργείο σας για την άμεση εξόφλησή τους; Πώς προστατεύονται οι παραγωγοί από τις αυθαιρεσίες των εμπόρων, οι οποίοι ανενόχλητοι συνεχίζουν σε άλλες περιοχές και με άλλες επωνυμίες τη δραστηριότητά τους;" Θα ήθελα να προσθέσω εδώ και όχι μόνο οι παραγωγοί βιομηχανικής τομάτας του Νομού Πέλλας αλλά και πολλών άλλων νομών από τη ΜΑΒΙΚΟ! Μεταξύ αυτών και της Λαρίσης.
ΠΑΡΘΕΝΑ ΦΟΥΝΤΟΥΚΙΔΟΥ: Και από άλλες εταιρείες! ΠΡΟΕΔΡΕΥΩΝ (Νικόλαος Κατσαρός): Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Φαίνεται ότι θα απαντήσουμε σε μια γενικευμένη επίκαιρη ερώτηση, κύριε Πρόεδρε.
Για το θέμα της βιομηχανικής τομάτας της εταιρείας ΜΑΒΙΚΟ, ασφαλώς είναι κάτι που μας έχει απασχολήσει και παλαιότερα. Το θέμα προέκυψε από αδυναμία ανταπόκρισής της εταιρείας στην πληρωμή των παραγωγών.
Το Υπουργείο Γεωργίας, αφού συνεργάστηκε και με τις ομάδες παραγωγών και με όλους τους αρμόδιους, κατέθεσε από πέρυσι αίτηση στην Ευρωπαϊκή Επιτροπή, ώστε να επιτραπεί η δυνατότητα ενίσχυσης των ομάδων παραγωγών από το ελληνικό δημόσιο και βεβαίως το ελληνικό δημόσιο να πάρει τα λεφτά από την Ευρωπαϊκή 'Ενωση. Αυτή η αίτηση κρίθηκε θετικά από τις υπηρεσίες της Κομισιόν. Βεβαίως δεν υπάρχει τελική απόφαση ακόμα.
Το Υπουργείο τελικά αποφάσισε, έστω και αν η οριστική απόφαση εκκρεμεί, να δώσει τα χρήματα στους παραγωγούς. 'Ετσι, λοιπόν, έχει αρχίσει η καταγραφή των παραγωγών και σε λίγο χρονικό διάστημα θα πληρωθούν όλοι. Μιλάμε πάντα για το σκέλος εκείνο που αφορά την ενίσχυση και όχι για το σκέλος που αφορά την εμπορική τιμή, που είναι κάτι το οποίο  βρίσκεται σε αδυναμία το Υπουργείο να αντιμετωπίσει.
Συνεπώς είμαστε κοντά στη λύση του προβλήματος με πρωτοβουλία του Υπουργείου Γεωργίας και εν αναμονή μιας αποφάσεως από την Ευρωπαϊκή 'Ενωση.
ΠΡΟΕΔΡΕΥΩΝ (Νικόλαος Κατσαρός): Η κ. Φουντουκίδου έχει το λόγο. ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, από τις 11-10-99 δίνετε ακριβώς την ίδια απάντηση, ότι δηλαδή το θέμα ετέθη στα αρμόδια ευρωπαϊκά όργανα και ότι επίκειται εξόφληση των παραγωγών. Το ίδιο είπατε και στις 23-3-99, στις 11-4-99, την 1-7-99.
Το θέμα είναι ότι οι παραγωγοί τομάτας δεν γνωρίζουν πότε θα πάρουν επιτέλους τα χρήματα. Ξέρετε ότι είναι μία καλλιέργεια που χρειάζεται πολύ κόπο και μόχθο, μεγάλες δαπάνες και μεγάλη ταλαιπωρία, τόσο κατά τη συλλογή, τόσο και κατά την παράδοση του προϊόντος. 'Ολο αυτό το διάστημα γινόταν πολύ μεγάλη εκμετάλλευση από τους εμπόρους που παραλάμβαναν τη βιομηχανική τομάτα, γιατί δεν τους έλεγαν ούτε την ποσότητα που ακριβώς παρελάμβαναν ούτε την ποιότητα της ποσότητας που παρελάμβαναν, ώστε να ξέρουν τι θα πάρουν. Πληρώνονταν εν γνώσει τους στα τυφλά, γιατί δεν είχαν καμιά απολύτως παρέμβαση και προστασία από την πολιτεία.
'Ερχεστε λοιπόν και σήμερα και τους αφήνετε ακάλυπτους. Λέτε ότι πτώχευσε η εταιρεία. Ο κόσμος δεν γνωρίζει ότι πτώχευσε, ούτε ειδοποιήθηκε να ασκήσει νόμιμα τα δικαιώματά του, αν υπάρχει κάποιος σύνδικος πτώχευσης.
Αντιλαμβάνεσθε, λοιπόν, ότι υπάρχουν σοβαρές παραλείψεις από μέρους σας. Αφήσατε ολόκληρη ομάδα παραγωγών ακάλυπτη και χωρίς ενημέρωση.  Εύχομαι να πραγματοποιηθεί η πληρωμή. Θα ήθελα στη δευτερολογία σας να μας πείτε αν είναι δυνατόν, ποιο χρονικό διάστημα θα γίνει αυτή η πληρωμή, η εξόφληση έστω της ενίσχυσης και εν πάση περιπτώσει να ξέρουν οι άνθρωποι για να κανονίσουν τις υποχρεώσεις τους προς τρίτους.
Θα έλεγα, κύριε Υπουργέ, ότι η εφευρετικότητα είναι άγνωστη έννοια στο Υπουργείο Γεωργίας, που σημαίνει ότι δεν έχετε όραμα και στόχους, δεν έχετε σχέδια για να στηρίξετε την παραγωγή αυτή. Το λέω αυτό, γιατί πέρα από το ότι χάσατε αγορές και έχουμε εισαγόμενη μεταποιημένη τομάτα, δεν έχετε ακούσει ακόμα τις φωνές μας για ενίσχυση, για επιδότηση της κατάψυξης του προϊόντος, ένα νέο προϊόν που θα το βάζαμε δυναμικά στην ελληνική και ευρωπαϊκή αγορά και θα στηρίζαμε το μεσαίο τοματοπαραγωγό της περιοχής μας.
Κύριε Υπουργέ, αν δεν έχετε λύσεις, αν δεν έχετε ενδιαφέρον, τουλάχιστον πείτε το με θάρρος, πείτε το για να αναζητήσουν οι αγρότες νέους προσανατολισμούς, να έχουν την ευθύνη των επιλογών τους. Αλλά μην τους εμπαίζετε. Και κυρίως δεν έχετε το δικαίωμα, όσο είστε εκεί που είστε και χαράζετε την αγροτική πολιτική, να αδιαφορείτε.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Παρακαλώ, εσείς να μην εμπαίζετε τους παραγωγούς, κυρία συνάδελφε, γιατί ο τρόπος με τον οποίο χειρίζεστε τα αγροτικά θέματα είναι τέτοιος, που μάλλον εμπαιγμό στοιχειοθετεί έναντι των παραγωγών.
ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, τα ακούμε σκληρότερα από τους αγρότες. Είμαστε σε άμεση επαφή.
ΠΡΟΕΔΡΕΥΩΝ (Νικόλαος Κατσαρός): Παρακαλώ, κυρία Φουντουκίδου, έχει τελειώσει η  ομιλία σας.
ΠΑΡΘΕΝΑ ΦΟΥΝΤΟΥΚΙΔΟΥ: Γιατί έχω τελειώσει; ΠΡΟΕΔΡΕΥΩΝ (Νικόλαος Κατσαρός): Σας παρακαλώ, διαμαρτύρεστε κιόλας; Να μην επιτρέψουμε στον κύριο Υπουργό να απαντήσει; 
ΠΑΡΘΕΝΑ ΦΟΥΝΤΟΥΚΙΔΟΥ: Ας διαβάσει ο κύριος Υπουργός τι λέει ο "ΕΛΕΥΘΕΡΟΣ ΤΥΠΟΣ".
ΠΡΟΕΔΡΕΥΩΝ (Νικόλαος Κατσαρός): Θα σας παρακαλέσω να αφήσετε τον κύριο Υπουργό να μιλήσει.
ΠΑΡΘΕΝΑ ΦΟΥΝΤΟΥΚΙΔΟΥ: Επειδή δεν έχουμε χρόνο; ΠΡΟΕΔΡΕΥΩΝ (Νικόλαος Κατσαρός): Μα, γι' αυτό πρέπει να πάρετε το χρόνο, με "έτσι το θέλω"; 
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ναι, υπάρχει ένα θέμα κοινοβουλευτικής αγωγής εδώ. Κάποιοι λειτουργούν διαφορετικά από κάποιους άλλους. Αυτό είναι δικό σας θέμα να το επισημαίνετε και ευχαριστώ, κύριε Πρόεδρε, που το κάνατε...
ΠΡΟΕΔΡΕΥΩΝ (Νικόλαος Κατσαρός): Σας παρακαλώ.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): ...παρά το γεγονός ότι ανήκει στο δικό σας κόμμα η κυρία.
Λοιπόν, υπάρχει από την πλευρά του Υπουργείου Γεωργίας όχι μόνο σοβαρή αντιμετώπιση, αλλά και πλήρης ενημέρωση των παραγωγών. Μάλιστα σε τέτοιο βαθμό, που ίσως δεν έχει συμβεί σε προηγούμενες περιπτώσεις για συγκεκριμένα θέματα.
Δηλαδή τι κάναμε; 'Ηρθαν οι παραγωγοί και τους είπαμε, κάνουμε την  αίτηση προς την Ευρωπαϊκή 'Ενωση και ζητάμε παράνομη χορήγηση στην ουσία.           Πήγα εγώ ο ίδιος και βρήκα τον τότε γενικό διευθυντή της αγροτικής διεύθυνσης κ. Λεγκράντ, ο οποίος δεσμεύτηκε, να αντιμετωπίσει το θέμα θετικά. Είπε "για τελευταία φορά, διότι αυτό που μου ζητάς είναι παράνομο".
Δεύτερον, επενέβημεν, κύριε Πρόεδρε, και δώσαμε ποσόστωση στους παραγωγούς αυτούς από την ποσόστωση που προέκυπτε από τη ΜΑΒΙΚΟ, υποχρεώσαμε τα γύρω εργοστάσια να πάρουν τις ποσοστώσεις από τους παραγωγούς της ΜΑΒΙΚΟ, για να μη μείνουν οι άνθρωποι χωρίς δουλειά και χωρίς παραγωγή. Και αυτό ήταν μια σοβαρή επέμβαση, την οποία έκανε το Υπουργείο Γεωργίας, του Υπουργείου, που η κυρία συνάδελφος λέει ότι του λείπει το όραμα και η πρακτική αντιμετώπιση. Αυτά είναι σοβαρές παρεμβάσεις.
Η τρίτη σοβαρή παρέμβαση είναι ότι αποφασίσαμε να δώσουμε τα χρήματα, παρά το γεγονός ότι ακόμα δεν έχουμε την οριστική απάντηση από την Ευρωπαϊκή 'Ενωση. Είναι ή δεν είναι αυτά αποφασιστικές ενέργειες; Και ποιος άλλος θα μπορούσε να κάνει τέτοια πράγματα, που εμείς κάνουμε, κύριε Πρόεδρε; Διότι απευθύνομαι και σε σας ελπίζοντας να με καταλάβετε, διότι έχετε κι εσείς στην περιοχή σας τέτοιες παρόμοιες περιπτώσεις.
Και την υπόθεση της ΤΣΑΡ έτσι την αντιμετωπίζουμε, με μεγάλη σοβαρότητα και με αποφασιστικότητα. Συνεπώς το Υπουργείο κάνει τη δουλειά του πάρα πολύ σωστά. Και παρακαλώ τουλάχιστον να ανακαλύπτετε και τα θετικά. Διότι όταν παίρνετε μία μονίμως αρνητική άποψη, δεν είσθε εσείς πρώτοι πειστικοί. Επιτέλους, το έχω πει και άλλη φορά, κυρία συνάδελφος, όταν ερχόμαστε εδώ, να συζητούμε επί της ουσίας. Και δεν έχουμε καμία διάθεση -αλλά δεν θα πρέπει να έχετε κι εσείς διάθεση- να θωπεύουμε αυτιά κάποιων συμπολιτών μας. Πρέπει όλοι να αναλάβουμε ευθύνες εδώ. Οι ομάδες παραγωγών να συγκροτηθούν καλύτερα, να δουν πώς πρέπει να προωθήσουν τα προϊόντα τους, να κάνουν σοβαρές μελέτες, να τις φέρουν στο Υπουργείο Γεωργίας και στην περιφέρεια, για να ενισχυθούν ως σχέδια βελτίωσης.  Διότι εδώ έχουμε χρήματα, τα οποία μπορούμε να διαθέσουμε στους παραγωγούς και στις ομάδες τους, για να βελτιωθεί συνολικά το σύστημα παραγωγής και διάθεσης των προϊόντων. Εκεί να βοηθήσουμε, ώστε να είναι αποτελεσματικές, οι ομάδες παραγωγών της χώρας μας για να μπουν τα προϊόντα μας στα ράφια των μεγάλων καταστημάτων, κυρίως της Ευρωπαϊκής 'Ενωσης.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Δεύτερη είναι η με αριθμό 488/19.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Παναγιώτου προς τον Υπουργό Γεωργίας, σχετικά με την επίλυση προβλημάτων των πατατοπαραγωγών.
Η επίκαιρη ερώτηση του κυρίου συναδέλφου έχει ως εξής: "Στη μέγγενη των μεγαλεμπόρων-μεγαλοεισαγωγέων βρίσκονται και τη φετινή χρονιά οι πατατοπαραγωγοί των Νομών Σερρών και Δράμας, που βλέπουν την εγχώρια αγορά να κατακλύζεται από αθρόες εισαγωγές πατάτας και τη δική τους παραγωγή να μένει αδιάθετη στις αποθήκες των συνεταιρισμών τους.
Οι μεγαλοέμποροι-μεγαλοεισαγωγείς αξιοποιώντας την ασυδοσία που τους εξασφαλίζει η συμφωνία της ΓΚΑΤ και η νεοφιλελεύθερη πολιτική της Κυβέρνησης προχωρούν σε αθρόες εισαγωγές, αδιαφορώντας για την εγχώρια παραγωγή και εκβιάζοντας τους πατατοπαραγωγούς να πωλήσουν σε εξευτελιστικές τιμές τη σοδειά τους.
'Ετσι, ενώ πέρασε σημαντικός χρόνος από τη συγκομιδή της παραγωγής, έχει πωληθεί μόνο το 10% σε τιμές πολύ κάτω του κόστους παραγωγής, με αποτέλεσμα τα αδιέξοδα στους πατατοπαραγωγούς να είναι ανυπέρβλητα και η χρεοκοπία τους σίγουρη.
Ερωτάται ο κύριος Υπουργός: Τι μέτρα θα πάρει η Κυβέρνηση, για να προστατέψει την εγχώρια παραγωγή; Τι μέτρα θα πάρει η Κυβέρνηση, για να απορροφηθεί άμεσα η παραγωγή σε τιμές που θα εξασφαλίσουν ένα στοιχειώδες βιώσιμο εισόδημα στους πατατοπαραγωγούς;" Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Το θέμα αφορά την εισαγωγή της πατάτας, και τη διακίνησή της και κυρίως σε περιόδους, που ταυτίζονται με την δική μας περίοδο παραγωγής.  Πράγματι, υπάρχουν περιπτώσεις, κύριε συνάδελφε, όπου εμφανίζονται χαμηλές τιμές στην πατάτα, επειδή γίνεται εισαγωγή από ξένες χώρες. Το πρόβλημα είναι ότι η εισαγωγή πατάτας δεν απαγορεύεται. Είναι ελεύθερη, συνεπώς δεν μπορούμε να αποκλείσουμε την εισαγωγή της και στη χώρα μας. Εκείνο το οποίο επιχειρούμε και το επιχειρούμε με μεγάλη σοβαρότητα, είναι να ελέγχουμε την πατάτα αυτή και υπάρχουν αρκετές περιπτώσεις, που αποκλείστηκε εισαγωγή πατάτας από ορισμένες χώρες. Αυτό γίνεται. Και γίνεται με τον καταλληλότερο και αποτελεσματικότερο τρόπο.
Τώρα βέβαια η τιμή της πατάτας για τις περιοχές, που αναφέρεστε στην ερώτησή σας, δεν θεωρούνται ότι είναι και αρνητικές.  Δηλαδή είναι σε επίπεδα τέτοια, που είναι αρκετά καλά. 'Ισως όχι τα καλύτερα δυνατά, αλλά είναι σε καλά επίπεδα. Συνεπώς δεν ξέρω αν δημιουργείται μείζον θέμα, τουλάχιστον από την τιμή της πατάτας, την οποία σήμερα έχουμε στους Νομούς Σερρών και Δράμας, που κυμαίνεται από ογδόντα έως ογδόντα πέντε δραχμές, αν αυτή η πληροφόρηση είναι σωστή.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, η βασική αιτία για τα προβλήματα διάθεσης της πατάτας χειμερινής εσοδείας στους Νομούς Σερρών και Δράμας και όχι μόνο, είναι η συμφωνία της ΓΚΑΤΤ, που μείωσε τους δασμούς  εισαγωγής και έτσι διευκολύνονται οι εισαγωγές των αγροτικών προϊόντων.             'Ετσι οι εισαγόμενες ποσότητες είναι φθηνότερες και χαμηλότερης ποιότητας, εκτοπίζουν τις δικές μας από την εγχώρια αγορά.
Οι έμποροι που γνωρίζουν τα προβλήματα των παραγωγών και τα οποία είναι πρώτο, η ανάγκη να πληρώσουν τα καλλιεργητικά δάνεια, τα οποία είναι βραχυπρόθεσμα και αν δεν πληρωθούν θα φορτωθούν με τόκους και πανωτόκια, καθώς επίσης και τις άλλες πιεστικές οικονομικές ανάγκες των παραγωγών και δεύτερον, ότι η πατάτα είναι φθαρτό προϊόν και σε λίγο καιρό θα αρχίσει η συλλογή της εαρινής εσοδείας. Τους εκβιάζουν, προκειμένου να πάρουν σε εξευτελιστικές τιμές το προϊόν τους και το πετυχαίνουν.
Θέλω να σας υπενθυμίσω, κύριε Υφυπουργέ, ότι οι αδιάθετες ποσότητες στους Νομούς Σερρών και Δράμας προέρχονται από τις παραμεθόριες περιοχές, που η πατάτα αποτελεί ουσιαστικά μόνο καλλιέργεια. Αν συνεχιστεί αυτή η κατάσταση επί δύο-τρεις συνεχόμενες χρονιές, οι παραγωγοί θα καταστραφούν και θα εγκαταλείψουν τον τόπο τους. 'Ηδη στα περισσότερα χωριά των παραμεθόριων περιοχών τα σχολεία έχουν κλείσει. Μην ξεχνάτε, όμως, ότι η καλύτερη άμυνα των παραμεθόριων περιοχών είναι η οικονομική τους  ανάπτυξη. Και μην επικαλείσθε ότι είναι ελεύθερες οι εισαγωγές κλπ.                 Πρόκειται για σοβαρό πρόβλημα.
Δυο λόγια για τη σχέση εμπόρων και παραγωγών. Είναι σχέση εκβιαστή και εκβιαζόμενου με το κράτος σε ρόλο Ποντίου Πιλάτου. Δείχνει πού αποσκοπούν οι διεπαγγελματικές οργανώσεις, που θέσπισε πρόσφατα η Κυβέρνηση, στόχος των οποίων είναι και θεσμικά πλέον οι έμποροι να καθυποτάξουν τους παραγωγούς στις κερδοσκοπικές τους επιδιώξεις.  Επειδή οι έμποροι λειτουργούν με μοναδικό κριτήριο το κέρδος, αδιαφορούν για την εγχώρια παραγωγή και την προοπτική της και προχωρούν σε αθρόες εισαγωγές, προκειμένου να εκβιάζουν και να τους αγοράζουν, όπως είπαμε, σε πολύ χαμηλές, που δεν είναι ικανοποιητικές, τιμές. Αλλιώς θα τις είχαν δώσει.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο. ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Κύριε Πρόεδρε και κύριοι συνάδελφοι, ίσως θα πρέπει να κατανοήσουμε ότι ορισμένες συμφωνίες υπάρχουν και πρέπει να τηρούνται. Είναι δεδομένο αυτό.
Δηλαδή το να γυρίζουμε πίσω και να λέμε ότι έγινε η συμφωνία της GATT, αυτό είναι δεδομένο. 'Εγινε και την εφαρμόζουμε ως κράτος, το οποίο έχει σοβαρότητα και ως κράτος, το οποίο βρίσκεται μεταξύ των είκοσι ισχυροτέρων οικονομικά κρατών στον πλανήτη. Αυτό έλειπε η Ελλάδα να μη τηρεί συμφωνίες της GATT. Και μάλιστα μέσα στην Ευρωπαική 'Ενωση, στα πλαίσια και της καινούριας συνδιάσκεψης που έγινε, στο SEATTLE η οποία βέβαια δεν έφερε αποτέλεσμα, η χώρα μας έπαιξε ενεργό ρόλο, έθεσε τα θέματα που την απασχολούν και θεωρούμε ότι αν τελικά είχε παρθεί κάποια απόφαση, εκεί θα είχε και μια σφραγίδα ελληνική. Μην επανερχόμεθα, λοιπόν, σε πράγματα τα οποία είναι δεδομένα.
Θίξατε όμως κάτι το οποίο σε μένα δημιουργεί μία απορία. Είπατε ότι οι διεπαγγελματικές οργανώσεις τις οποίες εμείς επιχειρούμε να συστήσουμε θα είναι προς το συμφέρον των εμπόρων, αν κατάλαβα καλά. 'Οτι δηλαδή είναι εργαλεία καθυπόταξης των παραγωγών από τους εμπόρους.
Δεν είναι έτσι, κύριε συνάδελφε. Μάλιστα είναι υπερβολικό να κατηγορεί κάποιος ένα θεσμό, όταν ακόμη είναι στα πρώτα βήματα της εφαρμογής του.
Θα ήθελα να σας επισημάνω ότι όλα τα άλλα κόμματα πλην του ΚΚΕ, αν δεν κάνω λάθος, ήταν υπέρ του θεσμού αυτού, ενός θεσμού, ο οποίος έχει καταξιωθεί διεθνώς. Η διεπαγγελματική οργάνωση τι είναι; Είναι, όσοι εμπλέκονται στην παραγωγή στη διακίνηση και στην εμπορία ενός προϊόντος να καθήσουν μαζί και να βγάλουν κάποιες αποφάσεις που αφορούν όχι μόνο τη βραχυπρόθεση διαχείριση του προϊόντος αλλά και την μακροπρόθεσμη πολιτική του. Αυτά θέλουμε να γίνουν για να αποκεντρωθεί η δουλειά η δική μας και να πάει εκεί που πρέπει να πάει, δηλαδή στους εμπλεκόμενους φορείς ενός προϊόντος. Αλλά για να γίνει αυτό θα πρέπει να λειτουργήσουν σωστά αυτές οι διεπαγγελματικές οργανώσεις. Κι εμείς θεωρούμε ότι είναι από τα μεγαλύτερα εργαλεία τα οποία δίνουμε με τη θεσμοθέτηση των διεπαγγελματικών οργανώσεων κυρίως για τους παραγωγούς. Διότι μέχρι σήμερα πράγματι υπάρχουν συμπτώματα εκμετάλλευσης των εμπόρων από τους παραγωγούς. 'Οταν όμως οι παραγωγοί μπουν στο παιχνίδι -και αυτό επιχειρούμε να κάνουμε, να μπουν στο παιχνίδι και οι παραγωγοί- τότε τα πράγματα θα είναι διαφορετικά.  Συνεπώς, μην πυροβολείτε θεσμούς οι οποίοι είναι προς όφελος των παραγωγών, κύριε συνάδελφε.
ΠΡΟΕΔΡΕΥΩΝ (Νιοκόλαος Κατσαρός): Τελευταία είναι η με αριθμό 483/19.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, σχετικά με τις διώξεις συνδικαλιστών στο Νοσοκομείο "Κοργιαλένειο-Μπενάκειο", την τήρηση των προγραμμάτων νοσηλευτικής υπηρεσίας κλπ.
Η επίκαιρη ερώτηση του κυρίου συναδέλφου έχει ως εξής: "Ανησυχία μας προκαλεί το γεγονός που διαπιστώνεται μετά από αναφορές συνδικαλιστών, ότι διώκεται ακόμη και αυτό το δικαίωμα και η υποχρέωση ταυτόχρονα των εργαζομένων να προστατεύουν τα δικαιώματά τους, όπως αυτά καθορίζονται από την κατοχυρωμένη συνταγματικά συνδικαλιστική ελευθερία.
Ιδιαίτερα ανησυχητικό είναι το γεγονός πως οι διώξεις αυτές γίνονται σαν αντιπερισπασμός στο εύλογο ενδιαφέρον των εργαζομένων στο πολύπαθο Νοσοκομείο "Κοργιαλένειο-Μπενάκειο" του Ε.Ε.Σ. για θέματα όπως η μη τήρηση του αντισεισμικού νόμου στα δημόσια κτίρια και ιδιαίτερα στα νοσοκομεία, (Πρόταση του Τεχνικού Επιμελητηρίου Μηχανικών Ελλάδος), μη τήρηση νόμιμης εφαρμογής κυκλικού ωραρίου με διαφάνεια προγραμμάτων νοσηλευτικής υπηρεσίας.
Ερωτώνται οι κύριοι Υπουργοί: α. Τι μέτρα θα λάβουν για την προστασία των συνδικαλιστών στο εν λόγω νοσοκομείο, που διώκονται ακόμα και με τα φύλλα αξιολόγησης; β. Τι πρόκειται να κάνουν για τη νόμιμη τήρηση των προγραμμάτων εργασίας νοσηλευτικού προσωπικού; γ. Τι πρόκειται να κάνουν για τον έλεγχο αντισεισμικότητας του συγκροτήματος;" Ο Υφυπουργός Υγείας και Πρόνοιας κ. Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, στο Κοργιαλένειο-Μπενάκειο Νοσοκομείο του Ελληνικού Ερυθρού Σταυρού, το οποίο αφορά η ερώτηση του κυρίου συναδέλφου, ουδέποτε υπήρξαν αναφορές εργαζομένων για διώξεις λόγω άσκησης των συνδικαλιστικών τους δικαιωμάτων. Ουδέποτε.
Τουναντίον αυτά τα δικαιώματα ασκούνται, όπως είναι συνταγματικά κατοχυρωμένα και αυτό αποδεικνύεται και από τα ποσοστά συμμετοχής των εργαζομένων στις απεργίες, όταν αυτές προκηρύσσονται, αλλά και από τα φύλλα εργασίας ενός εκάστου των εργαζομένων όπου αναγράφονται οι συνδικαλιστικές και άλλες τους άδειες. Μοναδική περίπτωση έκφρασης παραπόνων αποτελεί μία συγκεκριμένη νοσηλεύτρια, δεν νομίζω ότι υπάρχει λόγος να αναφέρω το όνομά της, η οποία μετά από ετήσια απουσία από την εργασία της, διότι υπήρξε υποψήφια Βουλευτής, ζήτησε να εργαστεί στην νάρκωση διότι την ενδιέφερε κατ' αρχήν. Σε σύντομο διάστημα ζήτησε να μεταφερθεί σε άλλο χώρο εργασίας του νοσοκομείου, στη μονάδα καρδιοπαθών, προκειμένου να διευκολυνθεί στη συνέχιση των μεταπτυχιακών της σπουδών, να μπορεί να εργάζεται σε απογευματινό ωράριο και αυτό το αίτημα ικανοποιήθηκε.
Επίσης, το ίδιο διάστημα ζήτησε να εργάζεται με μειωμένο ωράριο για ένα μήνα, για να διευκολυνθεί στην παρακολούθηση προγράμματος πληροφορικής στη Βουλή των Ελλήνων. Αυτά τα αιτήματά της ικανοποιήθηκαν και το νοσοκομείο θεωρεί ότι είναι αδικαιολόγητα τα παράπονα τα οποία εκφράζει. Τώρα αναφορικά με τα φύλλα αξιολόγησης, αυτά συντάσσονται από τον προϊστάμενο, όπως γνωρίζετε, του τομέα και αξιολογείται η απόδοση του εργαζομένου στο χώρο της εργασίας. Το φύλλο της αξιολόγησης δεν έχει καμία απολύτως σχέση με τη συνδικαλιστική δραστηριότητα, αλλά βαθμολογείται η ποιοτική και ποσοτική απόδοση του εργαζομένου στην εργασία του. Επίσης, το πρόγραμμα εργασίας του προσωπικού συντάσσεται από τον προϊστάμενο του τμήματος, ο οποίος λαμβάνει υπόψη τις ανάγκες της υπηρεσίας και τις ανάγκες των εργαζομένων, οι οποίες αναγράφονται σε ειδικό έντυπο και λαμβάνονται υπόψη κατά την κατάρτιση του προγράμματος. Δεν υπήρξε καμία αναφορά σχετικά με αδιαφάνεια αυτών των προγραμμάτων μέχρι τώρα.
'Εχω στα χέρια μου, για να αναφερθώ και στην αντισεισμικότητα του κτιρίου, την έκθεση του μηχανικού της υπηρεσίας μας της Διευθύνσεως Τεχνικών Υπηρεσιών, ο οποίος αναφέρει ότι υπάρχουν ζημιές στην τοιχοποιία, σε μία διακοσμητική μαρκίζα και σε μία ταράτσα όπου υπάρχει μία δεξαμενή νερού, αλλά στον φέροντα οργανισμό δεν υπάρχει καμία ζημιά και ότι η συμπεριφορά του κτιρίου -μολονότι είναι πολύ παλιάς κατασκευής, υπάρχουν κτίρια του 1936 και ένα νεώτερο του 1968- ήταν πολύ καλή στις σεισμικές καταπονήσεις. Βεβαίως, συνιστάται στο νοσοκομείο να επισκευάσει με επιμέλεια τις όποιες ζημιές έχουν γίνει από το σεισμό και πέραν αυτού ουδέν.
Αυτή είναι η απάντησή μας, κύριε συνάδελφε.
ΠΡΟΕΔΡΕΥΩΝ (Νικόλαος Κατσαρός): Ο κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, δηλώνω πως λυπάμαι. Λυπάμαι πραγματικά για την υποβάθμιση που πάει να γίνει στο ρόλο του κοινοβουλευτικού μας ελέγχου και του ρόλου μας. Λυπάμαι διότι εκτίθεται το Υπουργείο και ο κύριος Υπουργός.
Κύριε Υπουργέ, δεν είναι τρόπος κοινοβουλευτικού ελέγχου αυτός. 'Εχω στα χέρια μου την απάντηση που σας έδωσε το διορισμένο ή κάπως εκλεγμένο με οποιοδήποτε ιδιόμορφο τρόπο διοικητικό συμβούλιο αυτού του νοσοκομείου. Αυτά που απαντάται είναι απάντηση αυτών και όχι δικά σας κύριε Υπουργέ, με γνώση του αντικειμένου η οποία είναι ψευδέστατη και σας εκθέτει πραγματικά και λυπάμαι. Διότι όσα ισχυρίστηκα και ισχυρίζεστε με τη σειρά σας εσείς σε εμένα είναι ψευδέστατα. Δεν υπάρχει λέει δίωξη σε συνδικαλιστικό επίπεδο και σε συνδικαλιστές. Ιδού τα έγγραφα. Θα τα καταθέσω για τα Πρακτικά όπου αναφέρεται -και είναι ντροπή αυτό- σε ένα από αυτά. Είναι συνδικαλιστικό μέλος και είχε και το ατύχημα συμπληρώνω εγώ, να ήταν και υποψήφια βουλευτής του ΔΗ.Κ.ΚΙ.
Και γι'αυτό μειώνουμε τους βαθμούς, όταν η ίδια η συνδικαλίστρια που εσείς επωνομάσατε και εγώ δεν ονόμασα στην ερώτησή μου, αλλά έχουν μύγα και μυγιάζονται, είχε πάντα φύλλα ποιότητας του 10 μέχρι όσο ήταν στην ΠΑΣΚΕ.
Είπατε ταυτόχρονα και σας είπαν να πείτε σε μας ότι δεν υπάρχουν αναφορές από άλλους εργαζόμενους. Σας υποβάλλω σειρά από αναφορές για τα ίδια θέματα που θίγω εγώ στην επερώτησή μου. Είναι ενυπόγραφες από διακόσιους ογδόντα εργαζόμενους που θίγουν τα ίδια θέματα και που έχουν υποβληθεί στη διοίκηση του νοσοκομείου και δεν έχουν ποτέ απαντηθεί. Και το λυπηρό είναι ότι τις αποκρύβουν και από σας.
Το δεύτερο θέμα που έθιξα, κύριε Υπουργέ είναι η αντισεισμικότητα. 'Εχετε την ευθύνη σας σαν Υπουργείο, κύριε Υπουργέ. Εσείς, σαν Υπουργείο, έχετε υποδείξει να μην κάνουν παρεμβάσεις στο κτίριο διότι είναι επικίνδυνες να γίνουν. 'Εχω έγγραφο δικό σας δυο χρόνια πριν, που υποδεικνύετε στη διοίκηση του νοσοκομειου τα εξής: "Επισημαίνουμε ότι δεν νομιμοποιείται ουδεμία χρήση του συγκεκριμένου συνδετικού κτιρίου".
Κύριε Υπουργέ, επαναλαμβάνω ότι τα λέγατε αυτά πριν από δύο χρόνια. Δεν τα λέγατε μόνο εσείς, αλλά και οι εταιρείες που είχατε πληρώσει για να κάνουν έλεγχο αυτού του κτιρίου, που σας ανέφεραν ότι δεν μπορεί να χρησιμοποιηθεί για συγκεκριμένες χρήσεις, πολύ δε περισσότερο για γκαράζ κλπ. Πώς, λοιπόν, σας απαντούν και σας λένε ότι δεν υπήρξε ποτέ θέμα;  Υπήρξε, κύριε Υπουργέ, θέμα και υπήρχε και θέση δική σας σαν Υπουργείο που τους απαγορεύατε τη χρήση την οποία κάνουν σήμερα και την επεκτείνουν και σε πιο επικίνδυνες ακόμα δραστηριότητες, όπου μέσα κάνουν εκπαιδεύσεις κλπ.
'Ερχομαι στο θέμα των προγραμμάτων. Θα φθάσω εγώ στον εισαγγελέα, κύριε Υπουργέ, αν δεν φθάσετε εσείς  με αυτή την κατάσταση που επικρατεί εκεί για να θεμελιωθεί η πελατειακή σχέση κάποιων διοικούντων, όπου η προχειρότητα των εργασιών με την οποία κρατείται το πρόγραμμα θυμίζει μπακάλικο, η οποία όμως έχει και ποινικές ευθύνες. Γιατί έχω στα χέρια  μου και θα τα καταθέσω στον εισαγγελέα την προχειρότητα των εγγράφων, που δεν ανταποκρίνονται πλέον στα επίσημα οριστικά έγγραφα.
'Ετσι, κύριε Υπουργέ, παίζεται ένα πελατειακό παιχνίδι, μεταβιβάζονται σε κάποιους εργαζόμενους νυχτερινά, υπερωρίες κλπ., αδικούνται κάποιοι άλλοι, περισσεύουν και κάποια χρήματα για να κάνουν και οικονομικά παιχνίδια είτε σε θετική είτε σε αρνητική είτε σε οποιαδήποτε άλλη κατεύθυνση.
ΠΡΟΕΔΡΕΥΩΝ (Νικόλαος Κατσαρός): Παρακαλώ, τελειώνετε.
ΓΕΩΡΓΙΟΣ ΡΟΚΟΣ: Τελειώνω, κύριε Πρόεδρε.
Κύριε Υπουργέ, θα ήθελα να σας πω ότι αυτή δεν είναι τακτική. 'Οταν ρωτάμε θέλουμε τις θέσεις των Υπουργείων και των Υπουργών και όχι των υπηρεσιών οι οποίες δεν ελέγχονται ποτέ, απλώς διορίζονται.
ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο. 
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, εκφράσατε τη λύπη σας στην απάντησή μου. Θεωρώ ότι τώρα πρέπει να εκφράσω εγώ τη λύπη μου με τον τρόπο που χειρίζεστε το θέμα και τους τόνους που χρησιμοποιήσατε για να δημιουργήσετε κάποιες εντυπώσεις και να υπερασπιστείτε δήθεν μια υποψήφια Βουλευτή σας.
Δεν έχουμε κανένα πρόβλημα να κυνηγούμε κανένα συνδικαλιστή και κανέναν υποψήφιο μέσα στα πλαίσια μιας δημοκρατίας που εμείς τη διευρύναμε, όπως γνωρίζετε πολύ καλά.
ΓΕΩΡΓΙΟΣ ΡΟΚΟΣ: Εγώ τα καταθέτω στα Πρακτικά και εσείς μελετήστε τα. (Στο σημείο αυτό ο Βουλευτής κ. Γεώργιος Ρόκος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Δεν χρειάζεται λοιπόν να προσπαθείτε να βγάλετε από τη "μύγα ξύγκι".
Αναφορικά δε με τις απαντήσεις που δίνουν οι Υπουργοί είναι προφανές ότι τα Υπουργεία και οι Υπουργοί ζητούν πληροφορίες από τις υπηρεσίες. Το νοσοκομείο αυτοδιοικείται. Είναι ΝΠΔΔ. Επικαλείσθε εισαγγελείς. Να το κάνετε και εσείς και η ίδια η συνδικαλίστρια. Αλλά το Υπουργείο είναι υποχρεωμένο να σέβεται τις πληροφορίες που του δίνουν οι διοικήσεις τις οποίες εκείνο έχει ορίσει και τις οποίες εμπιστεύεται.
ΓΕΩΡΓΙΟΣ ΡΟΚΟΣ: Και να τις ελέγχετε.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Σας παρακαλώ πάρα πολύ.
Αυτή, λοιπόν, είναι η κατάσταση στο νοσοκομείο σε σχέση με τα συνδικαλιστικά δικαιώματα των εργαζομένων, όπως εμείς την περιγράφουμε και όχι όπως εσείς θέλετε να την εκμεταλλευθείτε και να την παρουσιάσετε.  
ΓΕΩΡΓΙΟΣ ΡΟΚΟΣ: 'Οπως τα έγγραφα την περιγράφουν.
ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Μας κατηγορείτε ότι ως βάση της απάντησής μας πήραμε τις πληροφορίες της διοίκησης του αυτοδιοικούμενου νομικού προσώπου, αλλά δεν κρίνεται και τον εαυτό σας που παρασύρεσθε από πληροφορίες μιας συνδικαλίστριας για να φέρετε το θέμα στη Βουλή.
Αναφερθήκατε δε σε έγγραφο για την αντισεισμικότητα του κτιρίου. Η αντισεισμικότητα υποθέτω και όσα αναφέρονται στην ερώτησή σας, έχει σχέση με ό,τι προέκυψε από τον τελευταίο σεισμό. Αυτό το έγγραφο που επικαλείσθε, το προ διετίας, έχει σχέση με άλλα θέματα, με τη χρήση του κτιρίου. Και βέβαια, εκεί έχουμε λόγο και έχουμε εκφράσει τις απόψεις μας προς τη διοίκηση του νοσοκομείου. Και επειδή τις έχουμε εκφράσει, αυτό το κτίριο γνωρίζετε ότι δεν χρησιμοποιείται για τις ανάγκες που κατασκευάσθηκε. Δεν έχει καμία σχέση αυτό με τη συμπεριφορά του συνόλου του νοσοκομείου, των κτιρίων, στον τελευταίο σεισμό στο οποίο εγώ αναφέρθηκα. Η έκθεση αυτοψίας της διεύθυνσης τεχνικών υπηρεσιών του Υπουργείου είναι στη διάθεσή σας.
Αυτή είναι η απάντηση, λοιπόν, ανεξάρτητα αν μπορώ ή όχι να σας πείσω, διότι φοβούμαι ότι κινείσθε σύμφωνα με το "ου με πείσεις καν με πείσεις" για λόγους δικής σας βεβαίως σκοπιμότητας.
ΠΡΟΕΔΡΕΥΩΝ (Νικόλαος Κατσαρός): Κύριοι βουλευτές, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η με αριθμό 19/8-12-1999 επερώτηση των Βουλευτών της Νέας Δημοκρατίας, κυριών Σωτηρίου Κούβελα, Γεωργίου Ορφανού, Αδάμ Ρεγκούζα, Γεωργίου Σαλαγκούδη, Γεωργίου Τζιτζικώστα και Παναγιώτη Ψωμιάδη, προς τους Υπουργούς Εθνικής Οικονομίας και Μακεδονίας-Θράκης σχετικά με τη λειτουργία και το μέλλον της Εκθέσεως Θεσσαλονίκης. Το λόγο έχει ο πρώτος των επερωτώντων κ. Σωτήριος Κούβελας.  ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, κύριοι συνάδελφοι, ο γολγοθάς της 'Εκθεσης Θεσσαλονίκης συνεχίζεται. 'Εχει συμπληρωθεί ένα έτος και παραπάνω από τότε που βγήκε στον αέρα αυτή η περίφημη αναμόρφωση, ο "εκσυγχρονισμός" της ΔΕΘ σύμφωνα με τις αντιλήψεις και τις πρακτικές της σημερινής Κυβερνήσεως.
'Οταν για πρώτη φορά τέθηκε το θέμα ήταν τόσο αόριστες οι προθέσεις της Κυβερνήσεως που ξεσήκωσαν όλους τους παράγοντες στην πόλη, από τους εργαζόμενους στην 'Εκθεση που ήσαν αντίθετοι, από τη διορισμένη διοίκηση στην 'Εκθεση και τους διορισμένους παράγοντες που ήσαν αντίθετοι, από το Νομάρχη Θεσσαλονίκης που ανήκει στην κυβερνητική παράταξη, που ήταν αντίθετος, από το σύνολο των δημάρχων της περιοχής οι περισσότεροι των οποίων ανήκουν στην κυβερνητική παράταξη που ήσαν αντίθετοι, τις παραγωγικές τάξεις, τον Τύπο.
Οι μόνο οι οποίοι επέμεναν να σώσουν την 'Εκθεση και την οικονομία της περιοχής, ήσαν οι κυβερνητικοί και τότε πρωτοστατούσαν οι παράγοντες του Υπουργείου Εθνικής Οικονομίας. Το μπαλάκι, όμως, το έριξαν και τότε στον Υπουργό Μακεδονίας-Θράκης ως πλέον επιτήδειο στις δημόσιες σχέσεις και προσπάθησαν να φορτώσουν σε εκείνον την ευθύνη γι'αυτά που θα ακολουθούσαν.
Είχαμε επισημάνει τότε τα μεγάλα προβλήματα που δημιουργούνταν. Είχαμε επισημάνει τότε που οδηγείται η ιστορία της Διεθνούς Εκθέσεως. Και στις καταγγελίες και στις επισημάνσεις, που εμείς κάναμε, αλλά και οι λοιποί παράγοντες στους οποίους αναφέρθηκα, η Κυβέρνηση απαντούσε αποπροσανατολιστικά. 'Ελεγε τότε ότι δήθεν σκοπός ήταν να χρησιμοποιήσει τις δυνατότητες του ιδιωτικού παράγοντα για να ενεργοποιήσει την 'Εκθεση.  Μα, αν αυτός ήταν ο σκοπός, προς αυτήν την κατεύθυνση έπρεπε να κινηθεί και τότε εμείς θα ήμασταν οι πρώτοι που θα συμφωνούσαμε και θα κάναμε προτάσεις για την πραγματοποίηση αυτού του στόχου. Αν δηλαδή, σκοπός ήταν να βάλουμε τον ιδιωτικό παράγοντα στην υπηρεσία της 'Εκθεσης, στην υπηρεσία των σκοπών της 'Εκθεσης και της πόλης μας, της Θεσσαλονίκης, εμείς πρώτοι θα χειροκροτούσαμε.
Ο καινούριος, όμως, νόμος άλλα πράγματα μεθόδευσε και σε άλλες καταστάσεις οδήγησε.
Τι έκανε; 'Εσπασε την 'Εκθεση σε δύο οργανισμούς. Ο ένας έχει τα περιουσιακά στοιχεία. Ο δεύτερος έχει τον αφρό. Η δεύτερη εταιρεία έχει τα κέρδη. Δεν έκαναν καν ιδιωτικοποίηση κλασικής μορφής, να πουν να έρθει ένας ιδιώτης να πληρώσει και να πάρει την 'Εκθεση. 'Οχι. Στον επιχειρηματία, στην εταιρεία που θα την εκμεταλλευθεί, ουσιαστικά παραχωρούμε την έκθεση δωρεάν. Τη χρήση για μακροχρόνια εκμετάλλευση τη δίνουμε ουσιαστικά άνευ ανταλλάγματος.
Ποιες είναι οι υποχρέωσεις του αναδόχου; Τι υποχρεούται να προσφέρει; Θα ενισχύεται δια της δραστηριότητάς του η εθνική οικονομία, όπως παγίως επιδιώκεται από τη λειτουργία της Εκθέσεως, από τη νομοθεσία, από τον ιδρυτικό νόμο; Δεν φαίνεται πουθενά αυτό. Θα ενισχύεται ο 'Ελληνας παραγωγός, ο 'Ελληνας βιοτέχνης, ο 'Ελληνας βιομήχανος; Δεν αναλαμβάνετε καμιά υποχρέωση προς αυτήν την κατεύθυνση. Θα ενισχύονται οι ελληνικές εξαγωγές, ο ελληνικός τουρισμός, όπως ρητά μνημονεύουν όλοι οι προϊσχύσαντες νόμοι για την 'Εκθεση; Τίποτα. Σιωπή πλήρης επ' αυτού. Θα ενισχύονται μήπως οι φιλικές σχέσεις και η συνεργασία μεταξύ των γειτονικών χωρών, όπως επίσης απαιτεί ο ιδρυτικός νόμος και η πρακτική έχει καθιερώσει; Αυτό ούτε να το συζητάμε γιατί πλέον φεύγει από τη μέση ο δημόσιος παράγων και οι παράγοντες της Θεσσαλονίκης οι οποίοι διοικούσαν την 'Εκθεση μέχρι πρότινος και οι οποίοι είναι κατάλληλοι να προωθήσουν τέτοιου είδους δραστηριότητες. 'Ενας επιχειρηματίας δεν είναι το κατάλληλο πρόσωπο να αναπτύξει τις φιλικές σχέσεις της Ελλάδας με τις υπόλοιπες βαλκανικές χώρες ή τις παρευξείνιες ή τις ευρωπαϊκές ή τις διεθνείς σχέσεις της χώρας.
Τότε, λοιπόν, είπαμε, ότι 'Εκθεση παύει να είναι αυτό που γνωρίζαμε. Η 'Εκθεση παύει να είναι η Διεθνής 'Εκθεση Θεσσαλονίκης, το τέκνο της Θεσσαλονίκης που αναπτύχθηκε με αγάπη και την αγκάλιασε η πόλη, αλλά και ολόκληρη η Ελλάδα έτσι τη γνωρίζει.
Λένε, να πάμε στη Θεσσαλονίκη να δούμε το Λευκό Πύργο και την 'Εκθεση. 'Αρα, στη συνείδηση των Ελλήνων είναι δεμένη η 'Εκθεση με τη Θεσσαλονίκη. 'Οχι θεωρητικά, αλλά ουσιαστικά. 'Οτι δηλαδή, προσφέρει υπηρεσίες.
Και πράγματι, για πολλά χρόνια από την ίδρυσή της η 'Εκθεση αποτελούσε τη βιτρίνα της Θεσσαλονίκης και τη βιτρίνα της εθνικής οικονομίας. Αποτελούσε έναν συγκροτημένο οργανισμό διεθνών σχέσεων για τη χώρα μας. Και αν αυτός ο ρόλος ήταν απαραίτητος και σημαντικός στα προηγούμενα χρόνια, είναι περισσότερο απαραίτητος και περισσότερο σημαντικός στις σημερινές συνθήκες, όπου ο ελεύθερος ανταγωνισμός δεν επιτρέπει ειδικές κρατικές επιχορηγήσεις ή παρεμβάσεις.
Δηλαδή, σήμερα δεν μπορεί η Ελληνική Κυβέρνηση, πέραν των όσων προσδιορίζονται από τις αρμόδιες υπηρεσίες, αποφάσεις και οργανισμούς της Ευρωπαϊκής 'Ενωσης, να κάνει ειδικές παρεμβάσεις ενίσχυσης της ελληνικής οικονομίας, της ελληνικής γεωργίας, των ελληνικών εξαγωγών. Μπορεί, όμως, να πει την καλή κουβέντα, μπορεί να δώσει πληροφορίες, και ευκαιρίες προβολής. Μπορεί να διοργανώσει συνέδρια, μπορεί να μετακαλέσει ειδικούς, μπορεί τα ελληνικά προϊόντα να έχουν τη στήριξη αυτής της μορφής, όπως συμβαίνει και στις υπόλοιπες ευρωπαϊκές χώρες, αρκεί να έχει τις τεχνικές δυνατότητες η ελληνική πολιτεία να το κάνει. Η Διεθνής 'Εκθεση, λοιπόν, ήταν ένα σαλόνι, μέσα στο οποίο έβρισκαν υποστήριξη και προβολή τα ελληνικά προϊόντα.
Τώρα τι έγινε; Τώρα τη δώσαμε σε έναν ιδιώτη -δια του νόμου λέω, ακόμα δεν φθάσαμε στην πράξη- και του λέμε, πάρτην, αυτά τα κτίρια είναι, αυτή η περιοχή είναι και κάνε εσύ εκθέσεις. Τι εκθέσεις θα κάνει; Αν δεν του προσδιορίσουμε τι εκθέσεις επιθυμούμε εμείς που είμαστε αφεντικά να κάνει, τότε είναι φυσικό να κάνει τις εκθέσεις εκείνες που θα του προσκομίσουν το μεγαλύτερο όφελος. Γιατί να προβάλει τα ελληνικά προϊόντα, γιατί να προβάλει τα προϊόντα προς εξαγωγή και τον ελληνικό τουρισμό, αν τα προϊόντα τα εισαγόμενα δίνουν μεγαλύτερο ενοίκιο στους εκθεσιακούς χώρους, εάν ο ξένος τουρισμός, ας πούμε ο γιαπωνέζικος ή το ιταλικός ή ο οποιοσδήποτε άλλος προσφέρει περισσότερα κέρδη στην επιχείρηση που εκμεταλλεύεται την 'Εκθεση; Γιατί να προβάλει τα ελληνικά προϊόντα και να μην προβάλει, ας πούμε, αυτοκίνητα, ρολόγια, προϊόντα ιταλικής ή γαλλικής μόδας ή και σε μια περίπτωση, που δεν είναι ακραία, να προβάλει οπλικά συστήματα; Γίνονται εκθέσεις εδώ στην Αθήνα παρουσίασης οπλικών συστημάτων. Αυτό θέλουμε από την 'Εκθεση Θεσσαλονίκης; 'Οχι θα πει η Κυβέρνηση, προς Θεού, δεν θέλουμε αυτό. Αφού, λοιπόν, δεν θέλουμε αυτό, τι μέτρα παίρνουμε για να το αποφύγουμε; Κανένα μέτρο δεν παίρνουμε.
Κατά τη συζήτηση είχαμε προτείνει και είχαμε κάνει και διαβουλεύσεις με τον παρόντα κύριο Υπουργό, να μπουν μέσα όροι ότι θα παραμείνει ο σκοπός της Εκθέσεως αυτός που ήταν μέχρι τώρα ως σκοπός της δραστηριότητας του επιχειρηματία που θα κάνει τις εκθέσεις, ώστε όταν θα έρθει να δώσει προσφορά και να πει, εγώ δέχομαι να πάρω την 'Εκθεση, να την νοικιάσω και να πληρώνω ένα δισεκατομμύριο (1.000.000.000) δραχμές το χρόνο, να ξέρει ότι έχει υποχρέωση να κάνει την έκθεση αγροτικών προϊόντων, την έκθεση βιοτεχνικών προϊόντων, την έκθεση του ελληνικού τουρισμού κλπ.. Nα υπάρχει, δηλαδή, ένα πλαίσιο μέσα στο οποίο θα κινηθεί και ενδεχομένως, από κει και πέρα να αφήσουμε στην εφευρετική του ικανότητα την ευχέρεια να πραγματοποιήσει, και άλλες εκθέσεις και να κερδίσει και ο ίδιος.
Αυτά, όμως, που θέλουμε εμείς πρέπει να γίνουν οπωσδήποτε. Το ζητήσαμε αλλά ο κύριος Υπουργός δεν εδέχθηκε να μπει στο νόμο. Υποσχέθηκε τότε ότι θα το εξασφαλίσει στο καταστατικό της εταιρείας η οποία θα λειτουργήσει προς το σκοπό αυτό.
Τι έγινε όμως στη συνέχεια; Τίποτα δεν έγινε.
Τι ακολούθησε στη συνέχεια; Εμείς δεν θέλαμε να γίνουμε μάντεις κακών, αλλά εκεί οδηγούσε η κατάσταση. 'Εγινε ένας διαγωνισμός.  Γενικότητες, αοριστίες. Αφού εκδήλωσαν το ενδιαφέρον τους οι υποψήφιοι επιχειρηματίες, στη συνέχεια και ενώ ο διαγωνισμός ήταν σε εξέλιξη, ορισμένοι από τους όρους του διαγωνισμού αλλάζουν. Αρχίζουν οι προστριβές, διαμαρτύρονται κάποιοι, φεύγουν κάποιοι και μένει ένας στο τέλος. Βρίσκονται προ αδιεξόδου οι κυβερνητικοί. Καταγγελίες εκατέρωθεν ότι παίζονται παιχνίδια υπέρ του ενός που έμεινε. Αυτός που έμεινε καταγγέλλει ότι είχε στηθεί ο διαγωνισμός για τους άλλους. Και ξαφνικά, χωρίς καμία εξήγηση, απολύτως καμία εξήγηση, ματαιώνεται ή ακυρώνεται ο διαγωνισμός.
Το επόμενο που είδαμε αντί εξηγήσεων είναι ότι η αρμοδιότητα για το αντικείμενο αυτό φεύγει από το Υπουργείο Εθνικής Οικονομίας και μετακομίζει στο Υπουργείο Μακεδονίας-Θράκης. Δηλαδή έγινε το Υπουργείο Μακεδονίας-Θράκης αρμόδιο για ιδιωτικοποιήσεις προωθημένης μορφής. Με ποιες υπηρεσίες; Αυτό, δηλαδή, που δεν μπόρεσε να κάνει το Υπουργείο Εθνικής Οικονομίας θα μπορέσει να το κάνει το Υπουργείο Μακεδονίας-Θράκης! Απέτυχε στο διαγωνισμό και στην αντιμετώπιση των αλληλοσυγκρουομένων συμφερόντων το Υπουργείο Εθνικής Οικονομίας, θα πετύχει το Υπουργείο Μακεδονίας-Θράκης! Απέτυχε το Υπουργείο Εθνικής Οικονομίας να εξασφαλίσει αυτά που θέλαμε ως εθνική οικονομία να υπηρετήσει η 'Εκθεση, θα το επιτύχει το Υπουργείο Μακεδονίας Θράκης! Αυτό ακούγεται έτσι πολύ ωραία, αλλά έχει την εντύπωση η Κυβέρνηση ότι απευθύνεται προς αφελείς; Πιστεύει δηλαδή ότι "θα πουλήσει" στους Θεσσσαλονικείς, ότι "ιδού η απόδειξη του κυβερνητικού ενδιαφέροντος για την 'Εκθεση και η ευαισθησία για τη Θεσσαλονίκη, αναθέτω την αρμοδιότητα -δηλαδή να βγάλει το φίδι από την τρύπα- στο Υπουργείο Μακεδονίας Θράκης".
Η ευαισθησία εκδηλώνεται με το να ασχολείται η Κυβέρνηση υπεύθυνα με τους αρμόδιους και γνώστες του αντικειμένου. Δεν ξέρω εάν αρμόδιος και γνώστης στη συγκεκριμένη περίπτωση είναι το Υπουργείο Εθνικής Οικονομίας ή ενδεχομένως το Υπουργείο Ανάπτυξης, όμως το Υπουργείο ΜακεδονίαςΘράκης, δεν είναι.
( Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) Αναμένουμε, λοιπόν, τη συνέχιση αυτής της ιστορίας διότι υπάρχουν και διάφορα πίσω, και φυσικά η 'Εκθεση πρέπει να συνεχίσει να λειτουργεί. Πώς να λειτουργεί όμως; Με τις δύο εταιρείες οι οποίες έχουν γίνει. Αλλά, η μεν μια εταιρεία είναι καμωμένη για να λειτουργήσει από ιδιωτικό φορέα.  Παρά ταύτα σήμερα λειτουργεί με τους διορισμένους από την Κυβέρνηση, οι οποίοι δεν έχουν δυνατότητες να οργανώνουν εκθέσεις, ούτε τους έβαλε εκεί για να οργανώνουν εκθέσεις. Τους έβαλε ως υπηρεσιακή κατάσταση για να παραδώσουν την αρμοδιότητα αυτή στον ανάδοχο. Πού είναι ο ανάδοχος και πώς θα προκύψει; 'Εχουμε την άλλη εταιρεία, την ιδιοκτήτρια των εγκαταστάσεων, η οποία μη υπαρχούσης άλλης λύσεως, εξακολουθεί να λειτουργεί παρ'όλο που από το νόμο προβλέπεται ότι θα έχει περιορισμένο προσωπικό. Από το διάταγμα που υπογράφτηκε προβλέπονται μέχρι τις 18 Δεκεμβρίου να γίνει μετάταξη του προσωπικού, όμως τώρα, εκ των πραγμάτων πρέπει να φρενάρουν αυτήν τη διαδικασία, να έχουν εν λειτουργία την παλιά κατάσταση με τη μορφή της ιδιοκτήτριας εταιρείας και να έχουν επίσης εν ενεργεία την άλλη η οποία πρόκειται να συμπληρωθεί με τα αποτελέσματα του μέλλοντος να επαναληφθεί διαγωνισμός.
Κύριε Υπουργέ, αυτό το αλαλούμ ούτε εκσυγχρονισμός είναι ούτε ευαισθησία προς τη Θεσσαλονίκη και φοβάμαι ότι θα ξεσηκωθούν οι κομματικοί σας παράγοντες και με το δίκιο τους, εκείνοι οι οποίοι αντιδρούσαν όταν εμφανίσθηκε αρχικά ο νόμος, τους οποίους πείσατε όμως καθ' οδόν χάριν του κομματικού συμφέροντος να πειθαρχήσουν. Γι' αυτό είδαμε ότι ο κύριος νομάρχης, ενώ για συγκεκριμένους λόγους αντιδρούσε, στη συνέχεια συμφώνησε μαζί σας, διότι τον πείσατε ότι μελλοντικά θα τα φτιάξετε καλύτερα. Το ίδιο και κάποιοι παράγοντες του επιχειρηματικού κόσμου που βρίσκονταν κάτω από την επιρροή σας.
Ο μόνος ο οποίος κρατάει σταθερή και  υπεύθυνη στάση είναι ο Δήμος Θεσσαλονίκης τον οποίον και εμπαίζετε, αφού είναι ιδιοκτήτης του 10% του εκθεσιακού χώρου της Εκθέσεως και τώρα που εμπορευματοποιείτε την υπόθεση της 'Εκθεσης, βάζετε όλους τους άλλους μέσα εκτός από το Δήμο Θεσσαλονίκης. Δηλαδή από το ένα μέρος του δημεύετε την περιουσία και από το άλλο του λέτε "σου επιτρέπουμε να μπεις μέχρι 2%, υπό την προϋπόθεση, βέβαια, ότι θα πληρώσεις τη συμμετοχή σου". 'Οπως θα κάνει ένας τρίτος, όπως θα κάνει ένας από το εξωτερικό που θα έρθει για να πάρει μέρος στο διαγωνισμό και στη συμμετοχή το ίδιο υποχρεούται να κάνει ο Δήμος της Θεσσαλονίκης, η πόλη της Θεσσαλονίκης που διαθέτει το 10%  ήδη.
Δυστυχώς, με την πορεία που ακολουθήσατε κατά το διαγωνισμό, και στη συνέχεια, παγιώνετε την αντίληψη ότι η 'Εκθεση ξεκόβεται απο τη Θεσσαλονίκη. Δεν υπάρχει πλέον η πλειοψηφία της Θεσσαλονίκης και των παραγόντων της, των δημιουργικών συντελεστών της οικονομίας στη Θεσσαλονίκη. Δεν υπάρχει Τοπική Αυτοδιοίκηση, όπως υπήρχε, να διοικούν, δηλαδή, και όχι να τους βάλετε "τελευταία τρύπα του ζουρνά". Δεν υπάρχει η Τοπική Αυτοδιοίκηση, αλλά δεν υπάρχει και τίποτα άλλο. Υπάρχουν και πλανώνται μόνο απορίες και ερωτηματικά.
Εδώ είσαστε, κύριε Υπουργέ, είσαστε πολύ ικανός στις δημόσιες σχέσεις, είμαι βέβαιος ότι θα πείσετε αυτούς που θα σας ακούν από την τηλεόραση, αλλά δεν θα πείσετε τους συναδέλφους αν δεν μας φέρετε καινούρια πειστικά στοιχεία και φυσικά δεν θα πείσετε τη Θεσσαλονίκη.  Ελπίζω η επόμενη φάση να μην είναι ότι θα ανατεθεί η αρμοδιότητα επίλυσης του θέματος στον Υπουργό προπαγάνδας ως διαθέτοντα πλέον προωθημένα συστήματα πειστικότητας! Αναμένουμε.
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. 
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, όταν συζητούσαμε πριν από ένα χρόνο περίπου σ' αυτήν την Αίθουσα το θέμα της Διεθνούς Εκθέσεως Θεσσαλονίκης τότε είχα πει ότι το νομοσχέδιο εκείνο διεκρίνετο για την αδιαφάνειά του, την ασάφειά του, την έλλειψη στόχων και έθετε σε κίνδυνο κάτι που είχαμε διασφαλίσει για πάρα πολλά χρόνια, ότι η Διεθνής 'Εκθεση Θεσσαλονίκης θα έχει ως κέντρο και ορμητήριο τη Θεσσαλονίκη. Είχαμε θέσει κάποιους βασικούς στόχους, όπως την ανάδειξη της Θεσσαλονίκης και μέσω της Διεθνούς Εκθέσεως, ως Μητροπολιτικό Κέντρο των Βαλκανίων, κάτι το οποίο συνεχώς "πιπιλίζουν" οι κυβερνητικοί παράγοντες, αλλά στην πράξη δεν το κάνουν.
Είχαμε επιβεβαιώσει τότε ότι ο στόχος μας ήταν να αναδειχθεί η τοπική και εθνική οικονομία, να αποτελέσει ένα βασικό μοχλό στη διαμόρφωση της νέας θέσεως της Θεσσαλονίκης με βάση τα καινούρια πλέον δεδομένα και κυρίως να διασφαλίσει την αυτονομία των κινήσεων της HELLEXPO ΔΕΘ.
'Ενα χρόνο μετά, μπορούμε να πούμε ότι η Κυβέρνηση επιβεβαιώνει ακριβώς εκείνα τα οποία είχαμε καταγγείλει. Προχώρησε σε ένα διαγωνισμό, ο οποίος βαδίζει στα τυφλά. Είναι ένα μνημείο προχειρότητας.  Αποδεικνύεται από την πράξη ότι αυτοί οι οποίοι τον προετοίμασαν, δεν ήξεραν πού θέλουν να οδηγήσουν τη Διεθνή 'Εκθεση της Θεσσαλονίκης.
'Οσον αφορά το καταστατικό των εταιρειών, το οποίο μας είχαν πει, τουλάχιστον εμείς δεν έχουμε εικόνα ότι υπάρχει καταστατικό αυτών των εταιρειών. Αν εν κρυπτώ κάτι έχει γίνει, δεν ξέρουμε ποιους σκοπούς εξυπηρετούν πλέον οι δύο εταιρείες, οι οποίες έχουν διαμορφωθεί.
Και βέβαια εκείνο το οποίο είναι φανερό είναι ότι αφού άφησαν απ' έξω όλους τους βασικούς θεσμούς και τους οικονομικούς εκπροσώπους της πόλεως όπως το Δήμο Θεσσαλονίκης και τα επιμελητήρια δίνοντάς τους από ένα αμελητέο ποσοστό, βάζουν ένα διαγωνισμό ο οποίος στους συγκεκριμένους όρους τους οποίους θέτει κατ' αρχήν δεν είναι ξεκαθαρισμένο απέναντι σ'αυτούς που μετέχουν αν και κατά πόσο τα κτίρια της Εκθέσεως έχουν πολεοδομικές άδειες ή τι πρόκειται να γίνει γι' αυτό το πράγμα, αν η Κυβέρνηση έχει αποφασίσει ότι θα λύσει αυτό το θέμα.
Δεν ξέρουμε αν υπάρχει άδεια λειτουργίας των εγκαταστάσεων, διότι πλέον προχωρούμε σε μία ιδιωτικοποίηση. Βέβαια μέσα στους όρους του διαγωνισμού, ενώ προεβλέπετο αρχικά ότι δεν υπάρχει ποσοστό και όριο για τη συμμετοχή ξένου εκπροσώπου στις εταιρείες και έγιναν αποδεκτές τρεις εταιρείες στην προεπιλογή, εκ των υστέρων -και αυτό είναι ένα κρίσιμο σημείο, πρέπει να απαντήσετε- είχατε ένα πλαφόν του 15%. Υπάρχει και ένας δεύτερος όρος ότι ο διευθύνων σύμβουλος θα πρέπει να εκπροσωπεί τον ξένο εταίρο.
Το ερώτημα για μας είναι πάρα πολύ απλό. Τα ελληνικά συμφέροντα θέλουμε να εξυπηρετήσουμε; Ποια συμφέροντα διακινούνται μέσα από μία τέτοια διαδικασία; Θέλουμε την ελληνική πολιτική, την εκθεσιακή πολιτική της χώρας να προάγουμε ή τις σκέψεις, τις δυνατότητες και τις προοπτικές κάποιων ξένων; Γιατί, κάποιοι απ' αυτούς που μετείχαν, ήδη έχουν εξαγοράσει ένα σύνολο από εκθέσεις στα Βαλκάνια. Είναι φανερό αυτό το οποίο επιζητούμε εμείς για τη Διεθνή 'Εκθεση Θεσσαλονίκης και μέσω αυτής της διαδικασίας το πετυχαίνουν οι ξένοι.
Ακόμη, θα πρέπει να υπενθυμίσουμε ότι η Διεθνής 'Εκθεση Θεσσαλονίκης έχει φτιαχτεί για να προάγει τα ελληνικά συμφέροντα, να προάγει την εκθεσιακή πολιτική της χώρας. Είχαμε ζητήσει, κατά τη συζήτηση του νομοσχεδίου, αυτά να μπουν στους σκοπούς και τους στόχους των νέων εταιρειών. Η Κυβέρνηση μέσα από δολιχοδρομίες τελικά το απέφυγε. Αυτήν τη στιγμή κανείς δεν ξέρει ποιος είναι ο στόχος αυτής της διαδικασίας. Εκτός αν στόχος είναι το ένα, τα δύο, τα τρία ή τα πέντε δισεκατομμύρια. Αν τόσο φτηνά κοστολογείται η παρουσία της Διεθνούς Εκθέσεως στη Θεσσαλονίκη και η εξυπηρέτηση των ελληνικών συμφερόντων, τότε, κύριοι της Κυβερνήσεως, έχετε αποτύχει.
Αν είχατε ως βασικό στόχο την ανάδειξη της Θεσσαλονίκης αφ' ενός και της πολιτικής την οποία πρέπει να ακολουθούμε σε όλη τη Νοτιοανατολική Ευρώπη, τότε θα έπρεπε αυτό να είχε καταστεί φανερό, μέσα από τις διαδικασίες, είτε να φαίνεται στην προκήρυξη του διαγωνισμού είτε σε όλα τα έγγραφα τα οποία συνοδεύουν αυτόν το διαγωνισμό.
Στη δευτερολογία μου, κύριε Πρόεδρε, θα πω και τα υπόλοιπα, γιατί δυστυχώς ο χρόνος είναι αμείλικτος.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κύριε Πρόεδρε, προχειρότητα συνέχεια έχουμε και στην υπόθεση της μετεξέλιξης της Διεθνούς 'Εκθεσης Θεσσαλονίκης στη νέα μορφή που επιχείρησε εδώ και λίγο η Κυβέρνηση. Η προχειρότητα εκδηλώθηκε με το σχέδιο νόμου που είχε έλθει τότε, με την ανευθυνότητα, θα έλεγα με τον επιεική όρο, για το γεγονός ότι η αποκλειστική εκθεσιακή πολιτική της χώρας έφυγε τελικά από τη Διεθνή 'Εκθεση Θεσσαλονίκης. Η αποκλειστικότητα της Διεθνούς 'Εκθεσης, που ήταν της Θεσσαλονίκης, έφυγε από τη Θεσσαλονίκη. Βεβαίως, τα άμεσα αποτελέσματα είναι η αποδυνάμωση της πολιτικής εκείνης που έδινε τη δυνατότητα να προωθούνται τα ελληνικά προϊόντα. Αυτά τα είχαμε επισημάνει τότε στη συζήτηση, αλλά φωνή βοώντος εν τη ερήμω από την πλευρά της Κυβέρνησης και παλινωδίες στη διαμόρφωση του τελικού κειμένου. Απεδείχθη ότι κι εκείνο το τελικό κείμενο το πληρώνουμε ουσιαστικά και σήμερα.
Μέσα από το κείμενο υπήρχαν οι δυνατότητες να βγουν προεδρικά διατάγματα και αποφάσεις που θα καθορίζουν το λειτουργικό πλαίσιο των δύο πλέον φορέων που έχει αποκτήσει η Διεθνής 'Εκθεση Θεσσαλονίκης. Τίποτα δεν έχει γίνει και από αυτό μέχρι στιγμής. Υπήρχαν κάποιες προϋποθέσεις για το προσωπικό μας. Απ'ότι γνωρίζω οι οικειοθελείς μετατάξεις του προσωπικού από το φορέα που έχει το ιδιοκτησιακό καθεστώς στη νέα εταιρεία, νομίζω είναι δώδεκα. Δηλαδή, υπάρχει απροθυμία υποβολής αιτήσεων για τη νέα εταιρεία από πλευράς του προσωπικού. Και μάλιστα δεν το ξέρω ακριβώς το νούμερο, να με διορθώσετε, κύριε Υπουργέ. Επίσης όμως σύμφωνα με αυτά που λέγονται πάλι μέσα από τους εργαζόμενους, οι υπάλληλοι που δέχθηκαν να πάνε σε αυτήν την καινούρια εταιρεία, δεν έχουν επενδεδυμένη εμπειρία για να λειτουργήσουν ακόμα και το νέο θεσμό. Οι υπάλληλοι που μένουν πίσω, ουσιαστικά είναι όμηροι της πολιτικής της Κυβέρνησης και μάλιστα και εν όψει των εκλογών, για το που θα μεταταχθούν.  Διάφορα σενάρια κυκλοφορούν και βεβαίως οι υπάλληλοι είναι υποχρεωμένοι να υποκύπτουν σε αυτές τις απειλές και να μην έχουν τη δυνατότητα να εκφάσουν ελεύθερα ακόμα και τη γνώμη τους.
Ερχόμαστε στη διαδικασία ιδιωτικοποίησης. Είναι γεγονός ότι η Κυβέρνηση δεν πιστεύει στην πολιτική των ιδιωτικοποιήσεων. Και εξ'αυτού του γεγονότος, όλες της οι κινήσεις κακοποιούν, δυσφημούν την πολιτική των ιδιωτικοποιήσεων, που ουσιαστικά είναι η μοναδική έξοδος σήμερα για την οικονομία της χώρας.
Γίνομαι πιο συγκεκριμένος. Προκηρύσσεται ένας διαγωνισμός, βγαίνει η διακήρυξη. Γιατί αλλάζουν οι όροι που ξέρανε όλοι αυτοί που ενδιαφέρθηκαν για τη συμμετοχή στο διαγωνισμό; Γιατί αλλάζει το 10% και γίνεται 15%, ενώ γνωρίζετε ότι είχαν γίνει κοινοπραξίες με 10% συμμετοχή του ξένου επενδυτή μέσα σε αυτές τις εταιρείες και ξαφνικά βγαίνει το 15%; Και πώς είναι δυνατόν το 15% να φωτογραφίζει μία από τις τρεις κοινοπραξίες ουσιαστικά; Δεν υποστηρίζω καμία από τις κοινοπραξίες, κύριε Υπουργέ, και είμαι ξεκαθαρισμένος. Λυπάμαι για την εξέλιξη που έγινε στη Διεθνή 'Εκθεση Θεσσαλονίκης και όλα αυτά με βρίσκουν πλήρως αντίθετο σε όλα αυτά.
Από εκεί και πέρα όμως γεννώνται ορισμένα ερωτηματικά για την διαδικασία της ιδιωτικοποίησης. Γνωρίζετε ότι έπρεπε να δημοσιευθεί σύμφωνα με την κοινοτική οδηγία η διακήρυξη του διαγωνισμού; Και αν το γνωρίζετε γιατί δεν φροντίσατε να το καλύψετε; Αφού δεν το καλύψατε τελικά, γνωρίζετε ότι αυτό είναι αιτία ματαίωσης του διαγωνισμού; Και γιατί δεν ανησυχήσατε από τη μη συμμετοχή των δύο κοινοπραξιών στην εταιρεία; Για όλα αυτά, λοιπόν, με τους περιορισμούς και τις κατευθύνσεις που δώσατε στη διαδικασία των ιδιωτικοποιήσεων, η Κυβέρνηση είναι έκθετη απέναντι στον ελληνικό λαό και ιδιαίτερα στους πολίτες της Θεσσαλονίκης. Γιατί το έκανε; Να μας δώσει πειστικές απαντήσεις. Τι προβλέπει να γίνει από εδώ και πέρα; Θα τα διορθώσει, θα μειώσει τα ποσοστά, θα κάνει μία διακήρυξη που θα αυξάνει ενδεχομένως ή θα προσδιορίζει συμμετοχή των φορέων της Θεσσαλονίκης στη νέα κοινοπραξία που θα γίνει; Κάτι τέτοια ακούγονται. Οφείλει, λοιπόν, η Κυβέρνηση να δώσει αυτές τις απαντήσεις και κυρίως στους Θεσσαλονικείς, που ουσιαστικά και την πλήρη ενημέρωση δεν έχουν, αλλά κυρίως έχουν τη διαφωνία σε όλη αυτήν την εξέλιξη που γίνονται μάρτυρες ενός κακόγουστου θα έλεγα θεάτρου που παίζεται στη Θεσσαλονίκη εις βάρος των πολιτών και της πόλης.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο. ΓΕΩΡΓΙΟΣ ΣΑΛΑΓΚΟΥΔΗΣ: Η Κυβέρνηση με ασυγχώρητη προχειρότητα και τη χαρακτηριστική της πλέον αναποτελεσματικότητα, προχωρεί δειλά στις διαρθρωτικές αλλαγές που είναι επιβεβλημένο να πραγματοποιήσει σε αυτόν τον τόπο, αλλά δυστυχώς στην προσπάθειά της αυτή δημιουργεί ανεπιτυχή επιχειρηματικά σχήματα, πλήττοντας την οικονομία και τελικά ταλαιπωρώντας τον ελληνικό λαό.
Στην προσπάθειά της για τις διαρθρωτικές αλλαγές και τις ιδιωτικοποιήσεις στη χώρα έχει κάνει μέχρι τώρα παρά τα εξαγγελλόμενα ουσιαστικά μιάμιση ιδιωτικοποίηση.
Από εκεί και πέρα έχει προχωρήσει σε κάποιες μετοχοποιήσεις, οι οποίες όμως όλες διατηρούν τα επιχειρηματικά σχήματα όπως ήταν παλιά, με τις ίδιες διορισμένες διοικήσεις, τις αναποτελεσματικές, που δημιουργούν ελλείμματα, στρεβλώσεις εξαιτίας της ανεπάρκειάς τους στην αγορά και από εκεί και πέρα προχωρούμε προς την ΟΝΕ, επιδιώκοντας την ονομαστική σύγκλιση, αλλά αδιαφορώντας για το τι ταλαιπωρία θα υποστούμε μετά, μια και πάμε στην ΟΝΕ, μια οικονομία ουσιαστικά με γυάλινα πόδια.
'Ετσι, λοιπόν, σε αυτήν την προσπάθεια, που θύμα έχει τον ελληνικό λαό, τελευταίο της θύμα είναι η Διεθνής 'Εκθεση Θεσσαλονίκης και ο λαός της Θεσσαλονίκης.
Ο κύριος Υπουργός ξέρει πολύ καλά ότι από μικρά παιδιά, όπως και αυτός και εμείς ζήσαμε την 'Εκθεση της Θεσσαλονίκης, που έχει δεθεί με τη Θεσσαλονίκη και με τον κόσμο της και που φυσικά τώρα θα πρέπει να αποκτήσει και νέους προσανατολισμούς μέσα σε αυτόν τον προσανατολισμό που έχουμε για τη μετατροπή της Θεσσαλονίκης στο μητροπολιτικό κέντρο των Βαλκανίων και όχι μόνο, αλλά της Νοτιανατολικής Ευρώπης.
Χρειάζονται πραγματικά ριζοσπαστικές αλλαγές. Αλλά η Κυβέρνηση δείχνει με τις ενέργειές της ότι πράγματι αυτές τις επιδιώκει; Και να δούμε, τη Διεθνή 'Εκθεση της Θεσσαλονίκης θέλει και την επιδιώκει με εξαγωγικούς προσανατολισμούς, ώστε να διαφημίσουμε εκεί κυρίως τα δικά μας προϊόντα για να πετύχουμε εθνικούς σκοπούς ή ουσιαστικά να κάνουμε τη Διεθνή 'Εκθεση Θεσσαλονίκης πάλι έναν τρόπο, που θα έρχονται όλοι οι ξένοι για να μας διαφημίζουν τα προϊόντα και εμείς να μην έχουμε τη δυνατότητα να λειτουργήσουμε για τα δικά μας; Εξηγούμαι, γιατί ακριβώς όπως τονίστηκε από τον εισηγητή, δεν υπάρχουν στο νομοσχέδιο, όπου παραχωρείται η επιχειρηματική δραστηριότητα σε ιδιώτες επιχειρηματίες της Διεθνούς Εκθέσεως, οι σκοποί τους οποίους πραγματικά θέλει και επιδιώκει αυτός που εκχωρεί, ο πωλητής, δηλαδή, το ελληνικό κράτος, προς τον επιχειρηματία.
Εκείνο που ήθελα να πω είναι ότι είναι πλέον χαρακτηριστική η ικανότητα ή η αδιαφορία της Κυβέρνησης να κάνει κάτι πολύ συστηματικό, πέρα από αυτές τις προσπάθειες της δημιουργικής λογιστικής και όλων των υπολοίπων που κατατείνουν στην ονομαστική σύγκλιση. 'Εκανε μία προκήρυξη εν πάση περιπτώσει. Προηγουμένως δε φρόντισε να εξασφαλίσει ορισμένα πράγματα. Ποια; Τις άδειες λειτουργίας, πολεοδομικές άδειες, δηλαδή, για τα κτίσματα της Διεθνούς Εκθέσεως. Και ήδη υπάρχει στη νομαρχία καταγγελία, ότι αυτά δεν έχουν πολεοδομικές άδειες και επομένως θα υπάρξει πρόβλημα. Ποιος νέος επιχειρηματίας θα ενδιαφερθεί ή μάλλον το τίμημα αν ενδιαφερθεί κάποιος προβλέποντας ότι το κράτος θα φροντίσει γι'αυτό θα είναι πολύ χαμηλό όταν υπάρχουν τέτοιες εκκρεμότητες. Αλλά δεν φθάνει μόνο αυτό, βγάλαμε μία προκήρυξη με ορισμένους όρους και στην πορεία αλλάξαμε αυτήν την προκήρυξη. Και εκεί εκπλήττει και το γεγονός ότι ζητάμε να είναι ο διευθύνων σύμβουλος της Εκθέσεως μη 'Ελλην, ξένος -αν είναι δυνατόν, κύριε Υπουργέ, δεν μας τιμά καθόλου αυτό- βεβαίως ο καλύτερος. Δεν θα πείραζε ενδεχομένως να ήταν και ξένος, εάν αυτός ήταν ο καλύτερος. Αλλά δεν μπορεί να αποκλείονται οι 'Ελληνες. Και θα πρέπει τουλάχιστον να έχουν ανταγωνιστικά την προτίμηση επί ίσων, αν θέλουμε να λεγόμαστε 'Ελληνες. Και νομίζω ότι αυτή η προκήρυξη τελικά οδήγησε στο να γίνει άλλη μια προσπάθεια διαρθρωτικής αλλαγής στην οικονομία μας, τελείως ανεπιτυχής και να βάλει τη σφραγίδα στην Κυβέρνηση της αποτυχίας, στην Κυβέρνηση που δεν έχει μέλλον τουλάχιστον για τη μετά ΟΝΕ εποχή.  Γι' αυτό νομίζω ότι ο ελληνικός λαός θα την καταδικάσει.
'Ομως θα ήθελα και εγώ να προσθέσω ότι εγώ χαίρομαι που ήλθε στον Υπουργό Μακεδονίας-Θράκης η υπευθυνότητα γι'αυτό. Το είχα προτείνει και τότε όταν μίλησα επί του νομοσχεδίου. Γιατί ξέρω ότι πρώτον, την ευαισθησία που θα έχει ο Βορειοελλαδίτης ή Θεσσαλονικιός, που συνήθως Υπουργός Μακεδονίας-Θράκης, αλλά και ταυτόχρονα θα είναι κοντά στον κόσμο και κάθε ενέργειά του να επικροτηθεί ή να καταδικασθεί από το θεσσαλονικιώτικο λαό. Και στη συγκεκριμένη περίπτωση, κύριε Υπουργέ, πρέπει να είστε πάρα πολύ προσεκτικός στα βήματα που θα κάνετε, γιατί ο λαός της Θεσσαλονίκης σας παρακολουθεί και πολύ σύντομα θα αποδώσει τον έπαινο ή την κατακραυγή. Στο χέρι σας είναι να προκαλέσετε τον έπαινο.  Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία είκοσι εννέα μαθητές και δύο συνοδοί-καθηγητές από το 2ο Γυμνάσιο Αγίου Δημητρίου Αττικής, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο".
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες) 
ΣΩΤΗΡΙΟΣ ΚΟΥΒΕΛΑΣ: Είδατε τη σημασία της Εκθέσεως; ΠΡΟΕΔΡΕΥΩΝ (Παναγιώτης Σγουρίδης): Μη βρίσκετε την ευκαιρία να έλθετε επί του θέματος και να κάνετε κριτική στην Κυβέρνηση όσον αφορά τη Βουλή, γιατί η Βουλή έχει τις εκθέσεις της και νομίζω ότι άνοιξε τις πόρτες σε όλους τους μαθητές να παρακολουθούν τις εκθέσεις αυτές! Θα ήθελα να πω στους μαθητές ότι σήμερα έχουμε κοινοβουλευτικό έλεγχο, γι'αυτό βρίσκονται στην Αίθουσα οι Βουλευτές οι οποίοι ερωτούν και ο Υπουργός ο οποίος απαντά.
Ο κ. Ψωμιάδης έχει το λόγο για πέντε λεπτά.
ΠΑΝΑΓΙΩΤΗΣ ΨΩΜΙΑΔΗΣ: Κύριε Υπουργέ, εγώ στη θέση σας δεν θα ένιωθα τόσο άνετα. Και εξηγούμαι γιατί.
Κύριοι συνάδελφοι, αν κάποιος τρίτος έδινε έναν τίτλο στο νομοσχέδιο που ψηφίσαμε προ μηνών, αυτός ο τίτλος θα ήταν: "Νόμος της ντροπής και της ανοχής". Δεν πέρασαν παρά ελάχιστοι μήνες και δικαιωθήκαμε, διότι απεδείχθη ότι ο νόμος που ψηφίσατε ήταν περίεργος, ύποπτος, αμαρτωλός και επικίνδυνος. Ειλικρινά δεν αντιλαμβάνομαι γιατί μέχρι σήμερα δεν αντιδρούν οι κυβερνητικοί Βουλευτές, οι συνάδελφοι Βουλευτές της πόλης μας της Θεσσαλονίκης, αφού νιώθουν και αυτοί κατά βάθος ότι ένα κομμάτι της ιστορίας της πόλης, ένα κομμάτι της οικονομίας της πόλης, ένα κομμάτι της ψυχής της πόλης ξεπουλιέται, αν θέλετε φεύγει απ' αυτήν την πόλη.
Με το νομοσχέδιο που ψηφίσατε, δώσατε το δικαίωμα, τη διαχείριση -αν θέλετε- να την έχουν δύο Υπουργεία. Με τελευταία απόφαση ανατράπηκε αυτό και την ευθύνη την έχει ο Υπουργός Μακεδονίας-Θράκης. Από τη μία πλευρά είναι καλό και θα συμφωνήσω με τον κ. Σαλαγκούδη, αλλά έχει τη δυνατότητα το Υπουργείο να παρακολουθήσει αυτό το θέμα; Ασχοληθείτε με τα χίλια άλλα θέματα, ασχοληθείτε με την αναβάθμιση του Υπουργείου και αφήστε αυτές τις υποσχέσεις. Και εδώ σας υπενθυμίζω και πάλι αυτό που τονίσαμε κατά την ψήφιση του νομοσχεδίου. Η απουσία για μια ακόμα φορά -γιατί απουσίαζε εκείνη την ημέρα ο Υπουργός Εθνικής Οικονομίας- εμένα προσωπικά μου γεννά πολλά ερωτηματικά. Για μένα η φυγή του Υπουργού Εθνικής Οικονομίας μου είναι ύποπτη. Προσπαθήσατε να ξεπουλήσετε με αδιαφάνεια την 'Εκθεση σε ιδιώτες. Πέστε μου, σε ποια χώρα οι εκθέσεις δεν ανήκουν, εν μέρει αν θέλετε, στο κράτος, στην Τοπική Αυτοδιοίκηση, στους δημόσιους φορείς. Δεν το καταφέρατε και την επόμενη ημέρα κάνατε μία δήλωση πέντε λέξεων. Και εδώ ύποπτη σιωπή. 'Οπως ύποπτες είναι όλες οι ενέργειες της Κυβέρνησης Σημίτη.
Σε λίγο καιρό ξεπουλάτε το λιμάνι, ξεπουλάτε τις πύλες της χώρας μας.  Αντί να χτίζετε σε αυτήν την πόλη, αντί να υλοποιήσετε αυτά που επί δεκαπέντε χρόνια υποσχεθήκατε και τα καταγγέλλουν ακόμα και δικοί σας άνθρωποι, γκρεμίζετε. Δεν σκεφθήκατε και δεν συζητήσατε και δεν πήρατε και τις απόψεις των εργαζομένων. Φυσικά για τη σημερινή εικόνα ξεπουλήματος της 'Εκθεσης, το είχα τονίσει και στην ψήφιση του νομοσχεδίου, ευθύνονται και ορισμένοι οικονομικοί αετονύχηδες της πόλης μας.
Είναι αυτοί στους οποίους ήσασταν έτοιμος, κύριε Υπουργέ, σαν εκπρόσωπος της Κυβέρνησης να δώσετε το φιλέτο, να δώσετε ένα φιλέτο στο πιάτο. Δυστυχώς, στη διαδρομή κάτι δεν πήγε καλά, κάπου χάλασε η μαγιά, εκτεθήκατε, κύριε Υπουργέ, και αυτό είναι τραγικό. Σ'αυτήν την πόλη, στη  δική μας την πόλη, που όλοι πιστεύω αγαπάμε, σκάβουμε μόνοι μας το λάκο. Αντί να αντισταθούμε, αντί να σπάσουμε τις αλυσίδες πολλές φορές υπό την πίεση του εύκολου κέρδους, αλλά και των άλλων διευκολύνσεων και υποσχέσεων από την Κυβέρνηση, υποκύπτουμε.
Σήμερα πρέπει να μας απαντήσετε τι σκέπτεσθε να κάνετε από δω και πέρα. Ξεκάθαρα να μας απαντήσετε. Μπορεί να κάνετε κάποια λάθη, μπορεί να ήταν και ανθρώπινα, επανορθώστε. 'Εχετε το χρόνο, είναι στο χέρι σας. Κάντε διάλογο με τα κόμματα, με τους φορείς, με το δήμο, με τους εργαζόμενους. Δεν έχετε αντιληφθεί ότι τεράστιες είναι ευθύνες και ότι ασελγείτε, βιάζετε αυτήν την πόλη και αυτόν το λαό! Τελειώνοντας θέλω να πω ότι βάζετε την 'Εκθεση σε περιπέτειες, κύριε Υπουργέ, την καταδικάζετε σε θάνατο. Θα λογοδοτήσετε, αυτό είναι βέβαιο, και θα λογοδοτήσετε πολύ σύντομα, διότι ξεπουλώντας τα πάντα σ'αυτήν την πόλη, είναι πολύ εύκολο να σκεφθεί κανείς ότι παίζετε παιχνίδια και παίζετε παιχνίδια που αποδυναμώνουν και τη Θεσσαλονίκη και τη βόρειο Ελλάδα! (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος του Συνασπισμού της Αριστεράς και της Προόδου ορίζει για την επερώτηση αυτή Κοινοβουλευτικό Εκπρόσωπο την Βουλευτή κ. Ανδριανή Λουλέ.
Επίσης, ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει ως Κοινοβουλευτικό Εκπρόσωπο στην επερώτηση αυτή το Βουλευτή κ. Αναστάσιο Ιντζέ.
Και ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως Κοινοβουλευτικό Εκπρόσωπο στην επερώτηση αυτή το Βουλευτή κ. Παναγιώτη Σταύρου.
Ο κύριος Υπουργός έχει το λόγο.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, κυρία και κύριοι συνάδελφοι, συμμερίζομαι την αγωνία των συναδέλφων ομιλητών για το παρόν και το μέλλον της 'Εκθεσης, μια αγωνία που είναι κοινή όλων των Ελλήνων και κυρίως των Θεσσαλονικέων και των Βορειοελλαδιτών. Επίσης, πολλά από τα ερωτήματά τους στο βαθμό που δεν είναι κοινοποιημένη η ανάλογη ενημέρωση χρήζουν απαντήσεων και διευκρινίσεων. Δεν μπορώ όμως να συμμερισθώ επιχειρήματα ή απόψεις πως υπήρξε δολιότητα στους χειρισμούς και στις επιλογές της Κυβέρνησης, πως υπήρξε πρόθεση ξεπουλήματος, απαξίωσης ή μετακίνησης της 'Εκθεσης στην Αθήνα. Μέσα σε ένα τέτοιο πλαίσιο, όπως κατανοείτε, δεν μπορεί να υπάρξει ο δημιουργικός διάλογος και να δοθούν οι κατάλληλες λύσεις και απαντήσεις, να σχεδιαστεί και βεβαίως να κερδιθεί το  μέλλον της 'Εκθεσης.
Κρατώ, λοιπόν, το πνεύμα και τις σκέψεις, τις ερωτήσεις και τις αγωνίες που διατυπώθηκαν γύρω από το παρόν και το μέλλον της 'Εκθεσης, διαγράφοντας τις προθέσεις ή τις αξιολογήσεις προθέσεων, τον καταλογισμό προθέσεων, γιατί, νομίζω, μεταφέρει σε άλλο πεδίο το διάλογο που κανείς δεν θα ήθελε στο Εθνικό Κοινοβούλιο να αναπτύσσεται.
Βεβαίως, θα ήθελα να πω πως σε πολλά από τα θέματα που έθεσαν οι αγαπητοί συνάδελφοι, οι επερωτώντες συνάδελφοι, υπήρξαν απαντήσεις κατά τη συζήτηση του νομοσχεδίου. Επανήλθαν τα ίδια ερωτήματα και σήμερα με αφορμή την κήρυξη  ως άγονου του διαγωνισμού για τη μερική μετοχοποίηση και την παραχώρηση του μάνατζμεντ των ελληνικών εκθέσεων, τις εταιρείες διαχείρισης των υπηρεσιών της ΔΕΘ.
'Ετσι, λοιπόν, θα μου επιτρέψετε να αναφερθώ και πάλι στους σκοπούς του θεσμικού εκσυγχρονισμού που προχωρήσαμε με την ψήφιση του νόμου στη Βουλή στις αρχές του 1999 και πώς εκπληρώνονται οι στόχοι αυτοί μέσα από τη δραστηριότητα των δυο εταιρειών που προέκυψαν με την ψήφιση του νέου θεσμικού πλαισίου. Θα θυμίσω πως η αναγκαιότητα του θεσμικού εκσυγχρονισμού της ΔΕΘ δεν προήλθε από κάποιες τυχαίες σκέψεις ή από κάποιους εγκεφάλους κλεισμένους σε κάποια γραφεία τεχνοκρατών. Προέκυψε από τη νέα πραγματικότητα που την τελευταία δεκαετία έχει διαμορφωθεί στην εκθεσιακή δραστηριότητα στην Ελλάδα. Και πρέπει να πω απαντώντας και σε μία παρατήρηση του συναδέλφου κ. Ρεγκούζα πως η απελευθέρωση του καθεστώτος διοργάνωσης εκθέσεων στην Ελλάδα, που σημαίνει πως η Διεθνής 'Εκθεση Θεσσαλονίκης χάνει, έχασε το μονοπώλιο διοργάνωσης εκθέσεων ξεκινάει από το 1992. Και κυβέρνηση εκείνη την εποχή ήταν η Νέα Δημοκρατία. Δεν ήταν επιλογή της ελληνικής Κυβέρνησης, ήταν αναγκαία προσαρμογή στην ανάλογη κοινοτική οδηγία. Σταδιακά όλες οι οικονομικές δραστηριότητες στα πλαίσια της Ευρωπαϊκής 'Ενωσης -και το γνωρίζουμε όλοι αυτό, πολύ περισσότερο τα κόμματα που πρωταγωνίστησαν για την είσοδο της Ελλάδας και την ένταξή της στην ΕΟΚ και σήμερα είναι φανατικοί υποστηρικτές της παρουσίας μας στην Ευρωπαϊκή 'Ενωση, και ορθώς είναι- θα απελευθερωθούν. Παύουν να υπάρχουν μονοπώλια.
'Ετσι, από το 1992 με κοινοτική οδηγία την οποία υποχρεωμένη η τότε κυβέρνηση να αποδεχθεί έπαψε να υπάρχει και το εκθεσιακό μονοπώλιο της ΔΕΘ στην Ελλάδα. 'Εκτοτε, κάθε εταιρεία ελληνική ή ευρωπαϊκή μπορεί να πραγματοποιήσει σε οποιαδήποτε περιοχή της Ελλάδος, σε οποιαδήποτε χρονική στιγμή οποιαδήποτε εκθεσιακή δραστηριότητα. Αυτήν την αλήθεια, αγαπητοί συνάδελφοι και αγαπητή συναδέλφισσα πρέπει να την κατανοήσουμε όλοι, πρέπει να την κοινοποιήσουμε, πρέπει να γίνει κατανοητή όχι για το μέσο πολίτη που λίγο ενδιαφέρεται για τη ΔΕΘ και περισσότερο είναι ιστορικά δεμένος ή συναισθηματικά -και καλώς είναι γιατί η 'Εκθεση έχει μια μεγάλη ιστορία προσφοράς στη  Θεσσαλονίκη- αλλά κυρίως για τον επιχειρηματικό κόσμο, για τον κόσμο της οικονομίας, γιατί πρέπει να κατανοήσει ότι πλέον η εκθεσιακή δραστηριότητα είναι στο πεδίο του ανταγωνισμού, είναι ανοιχτή, είναι ελεύθερη και αν περιμένει τον κρατικό παρεμβατισμό, αν περιμένει την κρατική κάλυψη και υποστήριξη μέσα από τη μονοπωλιακότητα, η οποία δημιουργεί και τις στρεβλώσεις και το γνωρίζουμε όλοι αυτό, τότε δεν θα μπορέσει να συνεχίσει τη δραστηριότητά του. Πρέπει να βελτιώσει τις υπηρεσίες του, πρέπει να βελτιώσει τα παραγόμενα προϊόντα, πρέπει να γίνει ανταγωνιστικός, όπως το σύνολο της εθνικής μας οικονομίας που βαδίζει καθημερινά σ' αυτόν το στόχο και γι'αυτό ακριβώς σήμερα η οικονομία είναι έτοιμη να δρασκελίσει το κατώφλι της Οικονομικής και Νομισματικής 'Ενωσης και να ενταχθεί στο σκληρό, στον ανεπτυγμένο πυρήνα των οικονομιών της Ευρωπαϊκής 'Ενωσης.
'Ετσι, λοιπόν, από εκείνη την εποχή ήταν ανελαστική και αναπόδραστη πλέον η επιλογή του εκσυγχρονισμού και της προσαρμογής του εκθεσιακού καθεστώτος για να μπορέσει η Διεθνής 'Εκθεση Θεσσαλονίκης να ανταποκριθεί στο νέο ανταγωνιστικό πλαίσιο, να ανταγωνιστεί τις ξένες εταιρείες αλλά και τις εγχώριες εταιρείες διοργάνωσης εκθέσεων που άρχισαν η μία μετά την άλλη να δραστηριοποιούνται στην Ελλάδα. Και το 1998 σε έρευνα που πραγματοποιήθηκε και την πραγματοποίησε η προηγούμενη διοίκηση της ΔΕΘ, για την οποία με τόσα καλά λόγια μιλήσατε, αγαπητοί συνάδελφοι, απεκάλυψε μία τραγική πραγματικότητα για τη Διεθνή 'Εκθεση Θεσσαλονίκης, κάτι που το γνώριζαν οι δραστηριοποιούμενοι γύρω από την 'Εκθεση, γύρω από την οικονομία, αλλά το απέκρυπταν κάποιοι άλλοι συστηματικώς. 'Οτι περίπου το 55% της εκθεσιακής δραστηριότητας στην Ελλάδα διοργανώνεται από φορείς πέραν της Διεθνούς Εκθέσεως Θεσσαλονίκης, από ελληνικές και ξένες εταιρείες διοργάνωσης εκθέσεων. Και το μεγαλύτερο ποσοστό, περίπου το 80% αυτού του 55% πραγματοποιείται στο Λεκανοπέδιο.
Αυτή η τραγική πραγματικότητα έχει διαμορφωθεί στον εκθεσιακό ορίζοντα της Ελλάδας μετά την απελευθέρωση του 1992. Δεν αντέδρασαν -και κακώς- οι κυβερνήσεις από το '92 μέχρι το 1998 και να αναπροσαρμόσουν το καθεστώς, να δώσουν ευελιξία και αποτελεσματικότητα στη Διεθνή 'Εκθεση Θεσσαλονίκης, ώστε να ξανακερδίσει, να επανακτήσει δραστηριότητες να μπορέσει και πάλι να είναι ο μεγάλος πρωταγωνιστής.
Θα πω χαρακτηριστικά ότι οι μεγάλες κλαδικές εκθέσεις της προηγούμενης δεκαετίας, όπως αυτή των κλωστοϋφαντουργικών, όπως αυτή της υπόδησης και του δέρματος, καταργήθηκαν την προηγούμενη δεκαετία με την απελευθέρωση του καθεστώτος και με την εξειδίκευση της εκθεσιακής δραστηριότητας, του εκθεσιακού προϊόντος για τους κλάδους αυτούς.
Στη θέση της κλωστοϋφαντουργικής έκθεσης, της γνωστής μας ΤΕΞΤΙΛΙΑ, της πρώτης και μεγαλύτερης κλαδικής έκθεσης, σήμερα πραγματοποιούνται είκοσι δύο εξειδικευμένες κλαδικές εκθέσεις.
Αυτό δείχνει την ταχύτητα εξέλιξης του εκθεσιακού προϊόντος, γιατί το εκθεσιακό προϊόν προηγείται κάθε εκσυγχρονισμού και ανάπτυξης της κάθε μορφής οικονομικής δραστηριότητας, γιατί ακριβώς προβάλλει τη νέα οικονομική πραγματικότητα, τις νέες υπηρεσίες, τα νέα προϊόντα και δεν μπορούσε με το καθεστώς κάτω από το οποίο λειτουργούσε, το δημόσιο καθεστώς, η Διεθνής 'Εκθεση Θεσσαλονίκης, το Δημόσιο, το κρατικό μάναντζμεντ να παρακολουθήσει τις εξελίξεις.
Της έλειπε το ευέλικτο καθεστώς, το σύγχρονο καθεστώς, της έλειπε η σύγχρονη τεχνογνωσία, το σύγχρονο μάνατζμεντ και το μάρκετινγκ. Αυτή ήταν η πραγματικότητα. Και σ' αυτήν προστέθηκε κάτι ακόμη, το άνοιγμα των αγορών της Νοτιοανατολικής Ευρώπης, ένας νέος διεθνής ρόλος για τη Θεσσαλονίκη. 'Επρεπε, λοιπόν, να τροφοδοτήσουμε με νέα δυναμική τη ΔΕΘ, ακριβώς για να μπορέσει να υποστηρίξει τη νέα δυναμική εξωστρεφή δραστηριότητα της Θεσσαλονίκης.
Τι ακριβώς προέβλεπε εκείνος ο νόμος; Προέβλεπε πρώτον, μια απάντηση στον ανταγωνισμό και στο μόνιμο, αν θέλετε, κίνδυνο που υπήρχε και φαίνεται πως έγινε πραγματικότητα τα προηγούμενα χρόνια, της μεταφοράς όχι της σφραγίδας της ΔΕΘ, το τονίζω αυτό, του τίτλου και της έδρας, αλλά του περιεχομένου της εκθεσιακής δραστηριότητας στο Λεκανοπέδιο, που σε ένα μεγάλο βαθμό, το μεγαλύτερο, έχει ήδη πραγματοποιηθεί τα προηγούμενα χρόνια. Προέβλεπε λοιπόν την ενίσχυση των δεσμών της Διεθνούς 'Εκθεσης Θεσσαλονίκης με την πόλη.
Και εδώ θέλω να διευκρινίσω ότι ίσως να μην είναι τόσο γνωστό, στους αγαπητούς συναδέλφους, ότι όχι μόνο ο Δήμος Θεσσαλονίκης δεν συμμετέχει στη διοίκηση της HELLEXPO, αλλά ο πρόεδρος του δημοτικού συμβουλίου είναι μέλος του συμβουλίου της HELLEXPO μαζί με άλλους δώδεκα εκπροσώπους των φορέων της πόλης.
'Ολος ο παραγωγικός κόσμος, όλοι οι φορείς της αυτοδιοίκησης, οι φορείς των εργαζομένων συμμετέχουν στο διοικητικό συμβούλιο της ΔΕΘ. Τα δεκατρία από τα δεκαπέντε μέλη της ΔΕΘ είναι εκπρόσωποι των φορέων της πόλης. Είναι όλη η πόλη με τις δυνάμεις της παραγωγής, της εργασίας και της αυτοδιοίκησης.
ΒΥΡΩΝ ΠΟΛΥΔΩΡΑΣ: Στο νέο καθεστώς; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θα σας απαντήσω αμέσως. Στην πρώτη εταιρεία, στη Διεθνή 'Εκθεση Θεσσαλονίκης, στην έκθεση που διαχειρίζεται τα ακίνητα και έχει συγκεκριμένες δραστηριότητες.
'Ομως αγαπητέ κύριε Πολύδωρα, θα σας απαντήσω αμέσως...
ΓΕΩΡΓΙΟΣ ΣΑΛΑΓΚΟΥΔΗΣ: Προσπαθούν να βγάλουν άδειες. ΠΑΝΑΓΙΩΤΗΣ ΨΩΜΙΑΔΗΣ: Τι είναι αυτά που λέτε κύριε Υπουργέ;  
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Ψωμιάδη λέω την αλήθεια. Είναι έτσι ακριβώς. Αν θέλετε, μπορώ να σας αναφέρω και τα ονόματα αυτών που συμμετέχουν.
ΠΑΝΑΓΙΩΤΗΣ ΨΩΜΙΑΔΗΣ: Δεν απαντάτε στα ερωτήματα που τέθηκαν.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, γιατί αυτός ο θόρυβος; Αφήστε τον κύριο Υπουργό να πει αυτά τα οποία θέλει να πει αυτός.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δεύτερον, στη δεύτερη εταιρεία, στην εταιρεία διοργάνωσης των εκθέσεων, αυτή η οποία θα διαχειρίζεται τις εκθεσιακές δραστηριότητες, σ' αυτήν την εταιρεία την πλειοψηφία του συμβουλίου θα έχει η εκπροσώπηση της πρώτης εταιρείας, της κρατικής εταιρείας, της εταιρείας κάτω από τον απόλυτο δημόσιο έλεγχο. Οι πέντε στους εννέα μέλη του διοικητικού συμβουλίου θα είναι εκπρόσωποι της πρώτης εταιρείας. Και στη δεύτερη, λοιπόν, εταιρεία η πλειοψηφία της διοίκησης θα είναι η πόλη, οι φορείς της.
'Ενας από τους λόγους, αγαπητοί συνάδελφοι -γι' αυτό χαμογέλασα κάποια στιγμή στην παρέμβασή σας, είναι θέμα ενημέρωσης, δεν υπαινίχθηκα ποτέ κακοπροαίρετη προσέγγιση- που οι δύο πρώτες κοινοπραξίες απεσύρθησαν του διαγωνισμού και μας κατηγόρησαν ήταν ότι υπάρχει ασφυκτικός έλεγχος του ιδιωτικού μάνατζμεντ που παραχωρείται από το δημόσιο.
Και ποιος είναι ο ασφυκτικός έλεγχος του μάνατζμεντ από το δημόσιο, της πρώτης εταιρείας στη δεύτερη εταιρεία που το 45% θα κατέχει η ιδιωτική κοινοπραξία και στην οποία ο μάνατζερ, ο διευθύνων σύμβουλος, θα είναι ιδιώτης; Δύο ρήτρες βάλαμε στα κείμενα διακήρυξης, αγαπητοί συνάδελφοι, πιστοί σ' αυτά που διακηρύξαμε εδώ στη Βουλή κατά τη συζήτηση του νομοσχεδίου.
Η πρώτη διακήρυξη ήταν ότι δεν θα μπορεί ο ιδιώτης μάνατζερ να καταργήσει οποιαδήποτε εκθεσιακή δραστηριότητα, μία από τις δεκαεφτά κλαδικές που σήμερα πραγματοποιούνται στις εγκαταστάσεις της Διεθνούς 'Εκθεσης Θεσσαλονίκης και να τη μεταφέρει στην Αθήνα -αυτή ήταν η πρώτη δέσμευση- εάν δεν υπάρχει απόφαση του συμβουλίου, γιατί μπορεί επιχειρησιακά να χρειαστεί να καταργηθεί κάποια έκθεση γιατί το προϊόν και η υπηρεσία που προσφέρει ανήκει στο παρελθόν, δεν έχει ζήτηση. 'Ομως, αυτό θα το αποφασίσει το διοικητικό συμβούλιο. Δεν μπορεί ο μάνατζερ μόνος του, ο ιδιώτης να το κάνει.
Καταλαβαίνετε βεβαίως τη σκοπιμότητα αυτού, να αναπτύξουμε την εκθεσιακή δραστηριότητα στη Θεσσαλονίκη. 'Ετσι επιβάλλαμε την κατεύθυνση δραστηριοποίησης του ιδιώτη μάνατζερ.
Και το δεύτερο ήταν πως κάθε νέα εκθεσιακή δραστηριότητα, η οποία θα προκρινόταν από τον ιδιώτη μάνατζερ να πραγματοποιηθεί από την εταιρεία, θα έπρεπε πρωτίστως να αναπτυχθεί στη Θεσσαλονίκη ή αν οι συνθήκες δεν το υποδείκνυαν αυτό, τότε πάλι το διοικητικό συμβούλιο θα ήταν αυτό που θα αποφάσιζε εάν θα έπρεπε αυτή η δραστηριότητα να αναπτυχθεί στην Αθήνα.
Σε κάθε περίπτωση δηλαδή, η Θεσσαλονίκη με τους φορείς της θα είχε τον αποφασιστικό, τον τελικό λόγο για την επιλογή της κλαδικής έκθεσης είτε σήμερα γίνεται είτε θα γίνει αύριο και πού θα γίνει.
Αυτός ο όρος εκρίθη ως δυσμενής. 'Ηταν ένας από τους δύο όρους για τους οποίους απεχώρησαν οι δύο κοινοπραξίες λέγοντας "μα, τι ιδιωτικό μάνατζμεντ θα είναι αυτό, όταν η πλειοψηφία της πόλης θα καθορίζει πού θα γίνονται οι κλαδικές εκθέσεις;". Και εμείς τους θυμίσαμε και τους είπαμε ότι ο πρώτος όρος που θέτει το νομοσχέδιο είναι η διασφάλιση της ανάπτυξης των εκθεσιακών δραστηριοτήτων στη Θεσσαλονίκη. Εάν θέλαμε να έρθει ένας ιδιώτης, ο οποίος κάθε μήνα θα καταργεί μία έκθεση από τη Θεσσαλονίκη να τη μεταφέρει στην Αθήνα ή κάθε νέα ιδέα από το διεθνές μάρκετινγκ την πηγαίνει στην Αθήνα ή σε άλλη περιοχή της Ελλάδας, τότε τι Διεθνής 'Εκθεση Θεσσαλονίκης είναι; Τότε τι νόμο ψηφίσαμε που υπερασπίζεται τη ΔΕΘ, τη Θεσσαλονίκη και τη βόρεια Ελλάδα; Αυτός ήταν ο πρώτος όρος για τον οποίο αποχώρησαν οι δύο κοινοπραξίες. Θεμιτό εκ μέρους των ιδιωτών να θέλουν ελεύθερα τα χέρια τους να αποφασίζουν. Επίσης όμως θεμιτό για την πολιτεία και για το Κοινοβούλιο να διασφαλίζει αυτά ακριβώς τα οποία διακηρύσσει στα λόγια μέσα από το νομοθέτημα, αυτά τα οποία θέλει.
Η 'Εκθεση θα αναπτύξει τον κύριο όγκο των δραστηριοτήτων της και θα επανακτήσει χαμένο έδαφος, αλλά στη Θεσσαλονίκη, στη βόρεια Ελλάδα πρωτίστως.
Ο δεύτερος λόγος της αποχώρησης των δύο κοινοπραξιών -νομίζω ότι είναι γνωστή σε όλους μας γι' αυτό και δεν προχωρώ περισσότερο- ήταν το υψηλό τίμημα που ζήταγε η πολιτεία για το ετήσιο ενοίκιο. 'Ηταν το 15% επί των ακαθαρίστων εσόδων, του τζίρου, δηλαδή, που θα πραγματοποιεί κάθε χρόνο η εταιρεία αυτή. Το θεώρησαν πολύ υψηλό το τίμημα και είπαν "εμείς θα δουλεύουμε και θα πληρώνουμε το κράτος;".
Είχαμε πάλι τονίσει στη συζήτηση του νομοσχεδίου ότι η 'Εκθεση μπορεί να αναπτύξει δραστηριότητες, μπορεί να διευρύνει τις δραστηριότητές της, τις θέλουμε όμως επ' ωφελεία της Θεσσαλονίκης και της βόρειας Ελλάδας γιατί γνωρίζουμε πολύ καλά ότι αυτός καθ'εαυτός ο εκθεσιακός τζίρος είναι περίπου πεντέμισι με έξι δισεκατομμύρια δραχμές. Η πόλη όμως και η βόρεια Ελλάδα έχει έναν οργασμό οικονομικών δραστηριοτήτων καθ' όλο το χρόνο, ιδιαίτερα τις περιόδους που έχουμε τη διοργάνωση των κλαδικών εκθέσεων και δεν θέλαμε σε καμία περίπτωση η πόλη να στερηθεί αυτών των δραστηριοτήτων.
Γι' αυτό, αγαπητοί συνάδελφοι, η συντριπτική πλειοψηφία των φορέων της πόλης πλην της διοίκησης του Δήμου Θεσσαλονίκης, του Τεχνικού Επιμελητηρίου και του Βιοτεχνικού Επιμελητηρίου μαζί και οι εργαζόμενοι στην ΔΕΘ συντάχθηκαν με την πρόταση της θεσμικής ανανέωσης της ΔΕΘ έχοντας βεβαίως ο καθένας τις δικές του επιμέρους απόψεις επιφυλασσόμενος για την πορεία υλοποίησης. Και στην πορεία υλοποίησης διευκρινίστηκαν πολλά από αυτά τα θέματα.
'Ετσι, τους βασικούς στόχους και σκοπούς που θέσαμε εδώ, θεσμικός εκσυγχρονισμός, ενίσχυση των δεσμών της ΔΕΘ με τη Θεσσαλονίκη, ανάπτυξη της οικονομικής και εκθεσιακής δραστηριότητας, τους διασφαλίσαμε στην προκήρυξη. Αν αυτή η διασφάλιση εθεωρήθη από τις κοινοπραξίες που συμμετείχαν ως υπερβολικός έλεγχος του δημοσίου, είναι μια δική τους εκτίμηση. Εμείς απλώς αυτό που νομοθετήσαμε, το συμπεριλάβαμε με μεγάλη συνέπεια και ευλάβεια, όπως έπρεπε να πράξουμε, στα τεύχη διακήρυξης, στα τεύχη του διαγωνισμού, που προχώρησε το Υπουργείο Εθνικής Οικονομίας εκείνη την εποχή, έχοντας την αντίστοιχη και την ανάλογη ευθύνη.  Προχωρώντας οι αγαπητοί συνάδελφοι στις αγορεύσεις τους, είπαν πως δεν υπάρχει σαφήνεια στους στόχους της μιας ή της άλλης εταιρείας. Θέλω και πάλι να διευκρινίσω ορισμένα σημεία των στοχεύσεων της νέας εταιρείας, σημεία και στοχεύσεις, οι οποίες πλέον υλοποιούνται, πραγματοποιούνται.  Γιατί θέλω να τονίσω ότι ανεξάρτητα από το αν κυρήχθηκε άγονος ο διαγωνισμός -θέλω αυτό να το προσέξετε, αγαπητοί συνάδελφοι- η υλοποίηση του νόμου προχωράει.
Στη δεύτερη έκθεση -εδώ θέλω να απαντήσω στον κ. Ρεγκούζα, ο οποίος δυστυχώς δεν είναι στην Αίθουσα αυτήν τη στιγμή- η εταιρεία διαχείρισης των υπηρεσιών έχει αρχίσει πλέον και δραστηριοποείται. Συμμετείχε μέχρι τώρα στη συνδιοργάνωση των εκθέσεων και από 1η Φλεβάρη αναλαμβάνει αυτή πλέον, όπως ο νόμος ορίζει, τη διοργάνωση των διεθνών εκθέσεων, των προγραμματισμένων, των παραδοσιακών και των νέων, όπως ο νόμος ορίζει, με πολύ πιο ευέλικτο καθεστώς, με πολύ πιο καλό προσωπικό.
Πρέπει να πω και να διευκρινίσω πάλι στον κ. Ρεγκούζα ότι όχι μόνο δεν υπήρξε απροθυμία, αλλά υπήρξε υπερπροσφορά εργαζομένων από την πρώτη εταιρεία προς τη δεύτερη, γιατί γνωρίζουν αφ' ενός ότι ο νόμος τους διασφαλίζει απολύτως και ξέρουν ότι η δεύτερη εταιρεία, που θα λειτουργεί με ιδιωτικοοικονομικά κριτήρια, θα τους προσφέρει πολύ περισσότερες εισοδηματικές και άλλες κοινωνικές ευκαιρίες ή ευκαιρίες καριέρας. Γι' αυτό υπήρξε υπερπροσφορά. Κατατέθηκαν πέρυσι εβδομήντα πέντε περίπου αιτήσεις, εκ των οποίων με αυστηρά τεχνοκρατικά κριτήρια επελέγησαν τριάντα επτά εργαζόμενοι και είναι τα πρώτα στελέχη, άνδρες και γυναίκες, της νέας εταιρείας, με τους οποίους ξεκινάει τη δραστηριότητά της στην 1η Φλεβάρη.
Μάλιστα, υπήρξαν και επικρίσεις, γιατί δεν επελέγησαν και άλλοι. Θα υπάρξει και ένας δεύτερος κύκλος επιλογής, γιατί πράγματι το οργανόγραμμα της δεύτερης προβλέπει περίπου εβδομήντα με ογδόντα θέσεις, για να αναπτύξει πλήρως τις δραστηριότητες, ένας δεύτερος κύκλος επιλογής, και πάλι από τα καλύτερα στελέχη της πρώτης έκθεσης, οικεία βουλήσει πάντοτε, με τη δική τους θέληση. Και τονίζω ότι υπήρξε υπερπροσφορά.
Υπάρχει πράγματι μια απροθυμία για τη μετάταξη στελεχών -το άλλο τμήμα της υλοποίησης του νόμου- στα Νομικά Πρόσωπα Δημοσίου Δικαίου, με πλήρη εργασιακή διασφάλιση και μάλιστα με πολύ πιο αποφασιστικούς όρους, θα έλεγα, με συνταξιοδοτική ασφάλιση, με μισθολογική ασφάλιση. Αναφέρομαι στη μετάταξη του πλεονάζοντος προσωπικού, όπως τη βάλαμε στο νόμο, που γνωρίζουμε όλοι ότι υπάρχει από την πρώτη κρατική εταιρεία σε κενές θέσεις, σε νομικά πρόσωπα δημοσίου δικαίου της Θεσσαλονίκης, είτε αυτό είναι οι δήμοι, η νομαρχία, τα δημόσια ταμεία, τα οποία έχουν πάντα μεγάλες ελλείψεις και ζητούν από το ΑΣΕΠ συνεχώς προσωπικό. Τώρα τους δίνετε έτοιμο και έμπειρο προσωπικό. Εκεί υπάρχει μία μικρή επιφύλαξη, μήπως η μετακίνησή τους από τη ΔΕΘ θα οδηγήσει σε μια απώλεια ενός εφάπαξ, το οποίο ατύπως έπαιρναν, βεβαίως -γιατί δεν υπάρχει σε καμιά συλλογική σύμβαση μέχρι τώρα- συνταξιοδοτούμενοι από τη ΔΕΘ.
Κι αυτό όμως θα το διευθετήσουμε και να είσθε βέβαιοι ότι ουδέν πρόβλημα υπάρχει γύρω από τους εργαζόμενους, οι οποίοι είναι απολύτως ικανοποιημένοι και σύμφωνοι. 'Εχω τις ανακοινώσεις και τις θέσεις του διοικητικού συμβουλίου με τη διαχείριση του θέματος "εργασιακή ένταξη, μετακίνηση ή τοποθέτηση". Κάθε άλλο μάλιστα, αλλά το αντίθετο ακριβώς συμβαίνει. Συμμετέχουν και υποστηρίζουν και μέσα από ένα διάλογο από τις δύο διοικήσεις λύνονται όλα τα επιμέρους προβλήματα.
Πρέπει να σας πω και δύο ακόμη παράδοξα, αγαπητοί συνάδελφοι. Πρώτον, η 'Εκθεση λειτουργεί δεκαετίες, χωρίς ουδέποτε να έχει υπογραφεί συλλογική σύμβαση εργασίας μεταξύ της διοίκησης και των εργαζομένων. 'Ατυπες και προφορικές ήταν όλες οι συμφωνίες, γι' αυτό και δεν υπήρχε καθόλου διαφάνεια.
'Εξι μήνες ήταν η προσπάθειά μας για να κατανοήσουμε ποια ακριβώς είναι τα επιδόματα τα οποία έπαιρναν οι εργαζόμενοι στη ΔΕΘ και κανείς δεν μπορούσε, διότι υπήρχαν ειδικά επιδόματα για διάφορες κατηγορίες ανάλογα με την εποχή που έχουν προσληφθεί. Η πρώτη συλλογική σύμβαση εργασίας κάτω από τους επαίνους των εργαζομένων, διότι πλέον διευκρινίστηκε το καθεστώς, υπεγράφη πριν από δύο μήνες από την παρούσα διοίκηση της ΔΕΘ και τους εργαζόμενους στην 'Εκθεση Θεσσαλονίκης.  Επιτέλους ξέρουν και οι ίδιοι ότι δεν είναι όμηροι και υποχείρια της εκάστοτε διοίκησης και ιδιαίτερα σε προεκλογική περίοδο.
'Οσον αφορά για τα κτίρια που αναφέρατε, πράγματι ορισμένες από τις εγκαταστάσεις της ΔΕΘ δεν έχουν νομιμοποιηθεί και δεν είναι μόνο αυτές.             'Ολα τα αθλητικά κέντρα σχεδόν στην Ελλάδα πρέπει να σας πω όπως και πολλά δημόσια κτίσματα, δεν έχουν πολεοδομικώς νομιμοποιηθεί και αυτή είναι η πραγματικότητα. Αυτός μπορεί να είναι ένας έλεγχος και μια κριτική όχι μόνο απέναντι σε τούτη την Κυβέρνηση, αλλά σε όλες τις κυβερνήσεις που διαχειρίστηκαν την 'Εκθεση και δεν προχώρησαν σε αυτήν την τυπική -και θέλω να το τονίσω- πολεοδομική νομιμοποίηση. Νομίζω ότι αυτό το κατανοείτε όλοι και δεν είναι δα κανένα μείζον θέμα. Οι φάκελοι είναι έτοιμοι στο ΥΠΕΧΩΔΕ.
Με την ευκαιρία αυτής της συζήτησης πρέπει να σας πω ότι ανεδείχθη το θέμα και ρυθμίζεται αυτές τις ημέρες. Κανείς δεν το γνώριζε και λειτουργούσε κατ' αυτόν τον τρόπο η 'Εκθεση επί δεκαετίες τώρα.
Τέλος, θέλω να πω ότι στο θέμα του διαγωνισμού το Υπουργείο Εθνικής Οικονομίας που είχε την ευθύνη διαχείρισης του διαγωνισμού, μαζί με τον χρηματοοικονομικό σύμβουλο την Ιονική finance έδωσε αναλυτική και σαφή απάντηση. Βεβαίως είναι σωστή η κριτική ότι στην αρχή υπήρξε μια απάντηση μιας μόνο σειράς. Τυπική απάντηση, όπως συνήθιζε και στο παρελθόν το Υπουργείο Εθνικής Οικονομίας σε ανάλογες ακυρώσεις. 'Ομως στη συνέχεια, όταν ετέθη αυτό το αίτημα, υπήρξε αναλυτική απάντηση. Μπορώ να σας τη μοιράσω αν δεν τη γνωρίζετε, στην οποία με πολλή σαφήνεια λέει ότι τόσο το τίμημα δεν ήταν ανάλογο με τις προσδοκίες μας -το τίμημα που κατέθετε, που πλήρωνε η ιδιωτική κοινοπραξία- όσο και το επιχειρησιακό σχέδιο δεν ήταν ανάλογο των φιλοδοξιών μας. Και γι αυτό ακριβώς κηρύχθηκε άγονη η διαδικασία για την τρίτη κοινοπραξία, τη μοναδική που είχε απομείνει.  Νομίζω όμως ότι εδώ τώρα, ακριβώς μέσα σε ένα τέτοιο πνεύμα καλής συζήτησης και καλής θέλησης για να πάει μπροστά η 'Εκθεση, δεν πρέπει να είμαστε αντιφατικοί.
Από τη μια πλευρά εθεωρήθη ότι με αυτό το νομικό πλαίσιο η πρόθεση της Κυβέρνησης ήταν να ξεπουληθεί η 'Εκθεση αντί πινακίου φακής και βεβαίως να μετακινηθεί προς την Αθήνα και από την άλλη πλευρά ψέγεται η Κυβέρνηση, κατηγορείται γιατί δεν την ξεπούλησε. Οι κοινοπραξίες το δηλώνουν με πολλή σαφήνεια και είναι προς τιμήν τους. Αφ' ενός μεν αποχωρούν διότι υπάρχει αυστηρός έλεγχος στο ιδιωτικό μάνατζμεντ από το δημόσιο και αφ' ετέρου το τίμημα που ζητάει η πολιτεία είναι πάρα πολύ υψηλό. Και βεβαίως έρχεται η τρίτη κοινοπραξία της οποίας η προσφορά εκρίθη, όπως είπα προηγουμένως, ως μη καλύπτουσα τις προσδοκίες και τις φιλοδοξίες της Κυβέρνησης και όλων υμών αγαπητοί συνάδελφοι και της Θεσσαλονίκης και γι' αυτό απλώς κηρύχθηκε άγονη.
Σε αυτό το σημείο, λοιπόν, θέλω να πω δύο πράγματα. Ας αφήσουμε την 'Εκθεση έξω από τις κουβέντες της γενικής συζήτησης περί σκανδαλολογίας και περί διαπλεκομένων. Η έκθεση δεν μπορεί και δεν πρέπει να έχει σχέση με αυτήν τη συζήτηση. Ιδιαίτερα εμείς στη Θεσσαλονίκη που τη γνωρίζουμε, την αγαπούμε και αγωνιζόμαστε για την 'Εκθεση και την πολιτική της περισσότερο απ' όλους τους άλλους και αυτό είναι αντικειμενικό, δεν κατηγορώ κανένα συνάδελφο από άλλη περιφέρεια.
Πράγματι θέλω να τους πω, ότι η 'Εκθεση όχι μόνο δεν βρίσκεται χωρίς τιμονιέρηδες ή χωρίς πορεία, αλλά σημειώνει και επιτυχίες. Παρ' ότι κηρύχθηκε άγονος, όχι μόνο δεν σταμάτησε η δραστηριότητά της, αλλά αυξάνεται η δραστηριότητά της.
Θα σας πω πάρα πολύ χαρακτηριστικά το εξής: Αυτό το τρίμηνο-τετράμηνο αυτής της συζήτησης κατά την οποία αξιολογήθηκαν οι προσφορές έγινε μεγάλη κουβέντα, υπήρξαν οι αντεγκλήσεις και όλες αυτές οι δημόσιες κατηγορίες, όπου στο τέλος κήρυξε άγονο το διαγωνισμό, έχουμε τρεις νέες εκθέσεις που για πρώτη φορά διοργανώνει η Διεθνής 'Εκθεση Θεσσαλονίκης, μέσα από τον προγραμματισμό που έκανε από τις αρχές του χρόνου.  ΑΝΑΣΤΑΣΙΟΣ ΙΝΤΖΕΣ: Η παλιά ΔΕΘ...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Η παλιά πλέον δεν υπάρχει, κύριε Ιντζέ.
Να κάνω μία διευκρίνηση. Την παλιά ΔΕΘ, τη μοναδική ΔΕΘ, στο σύνολο της δραστηριότητας, όπως και των περιουσιακών στοιχείων, τη διαδέχθηκε η ΔΕΘ Α.Ε., η πρώτη εκ των δύο εταιρειών που προέκυψαν μέσα από το νέο θεσμικό καθεστώς.
ΑΝΑΣΤΑΣΙΟΣ ΙΝΤΖΕΣ :  Από κοινού οι δύο εκθέσεις...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας Θράκης): Η παλιά ΔΕΘ δεν υφίσταται πλέον, κύριε συνάδελφε. Με τη δημοσίευση του νόμου και του ορισμού των δύο συμβουλίων δεν υπάρχει παλιά ΔΕΘ, υπάρχουν δύο νέες εταιρείες. Τη διοργάνωση, λοιπόν, των δύο νέων εκθέσεων την εκτέλεσαν οι δύο νέες εταιρείες μαζί και από 1 Φεβρουαρίου θα τις πραγματοποιεί η δεύτερη έκθεση. Η παλιά πλέον δεν υπάρχει.
Οι τρεις νέες εκθέσεις είναι, η 'Εκθεση για τη νέα γενιά, είναι η ΖΩΟΤΕΧΝΙΚΑ, το τμήμα της ζωοτεχνίας που αποσπάται από την ΑΓΡΟΤΙΚΑ και δείχνει ακριβώς την εξειδίκευση του εκθεσιακού προϊόντος και έτσι κινούνται πλέον όλες και η τρίτη είναι η ΣΠΟΡΤΕΞ στην οποία ήσασταν και οι περισσότεροι εκ των παρόντων παρόντες, μια διεθνής έκθεση γύρω από τα αθλητικά αντικείμενα, τις αθλητικές εγκαταστάσεις και στην προοπτική βεβαίως των Ολυμπιακών Αγώνων. Τρεις νέες εκθέσεις μέσα σ' αυτό το καθεστώς της αβεβαιότητας στο οποίο λέτε ότι η 'Εκθεση καταρρέει. Ακριβώς το αντίθετο. Και ταυτόχρονα πραγματοποιούνται οι προγραμματισμένες κλαδικές εκθέσεις, αυτές δηλαδή που είχαν προγραμματιστεί για το 1999 και βεβαίως σε λίγες μερες έχουμε την ΑΓΡΟΤΙΚΑ με υπερκάλυψη χώρων σε σχέση με το 1999 στα πλαίσια της οποίας πραγματοποιείται και το συνέδριο για την αγροτική ανάπτυξη, αλλά και η συνάντηση Υπουργών Γεωργίας της Νοτιοανατολικής Ευρώπης, μετά από πρόσκληση και πρωτοβουλία του Υπουργού Γεωργίας της δικής μας Κυβέρνησης, του κ. Ανωμερίτη.
Δεύτερον, υπάρχουν νέες διεθνείς πρωτοβουλίες πέραν των κλαδικών εκθέσεων που συνεχίζουν υπερκαλύπτοντας το '99 και είναι η διοργάνωση έκθεσης στα Τίρανα στους επόμενους μήνες, η διοργάνωση έκθεσης το Μάιο στην Κωνσταντινούπολη. Αυτά τα κάνουν οι νέες εταιρείες.
Τρίτον, η διοργάνωση έκθεσης στην Παλαιστίνη και τέταρτον η για δεύτερη χρονιά διοργάνωση, αλλά υπερτριπλάσιας πλέον έκθεσης στα Σκόπια, στη Φίρομ όπου είχα τη χαρά να είμαι χθες εκεί επιθεωρώντας το έργο κατασκευής του αγωγού μεταφοράς πετρελαίου από τη Θεσσαλονίκη στα Σκόπια, στο διϋλιστήριο που έχουν εξαγοράσει τα ελληνικά πετρέλαια και όπου ήταν και αντιπροσωπεία της ΔΕΘ και του Διαβαλκανικού Επιχειρησιακού Κέντρου και ακριβώς σχεδίαζαν αυτήν την έκθεση που θα γίνει προς τα τέλη Φλεβάρη και στην οποία σας προσκαλώ τουλάχιστον οι Βορειοελλαδίτες Βουλευτές, να είμαστε όλοι παρόντες εκεί.
ΠΑΝΑΓΙΩΤΗΣ ΨΩΜΙΑΔΗΣ: Για το όνομα πέστε μας.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κλείνω λέγοντας ότι όχι μόνο η  ανακοίνωση του διαγωνισμού δεν έριξε πίσω την 'Εκθεση, αλλά υλοποιώντας το νόμο δουλεύοντας τα στελέχη της 'Εκθεσης και οι εργαζόμενοι την έχουν ήδη αναπτύξει, έχουν προσθέσει δραστηριότητες, την έχουν πάει μπροστά.
Και άλλη φορά έχουν κηρυχθεί άγονοι διαγωνισμοί. Και τότε μας είχατε κατηγορήσει για προχειρότητα για μεθοδεύσεις ξεπουλήματος. Να θυμηθώ τα ΚΑΕ; Να θυμηθώ την Ιονική Τράπεζα, να θυμηθώ την Τράπεζα Κρήτης; Και τότε μας είχατε κατηγορήσει είτε για πρόθεση ξεπουλήματος είτε για προχειρότητα. Για τους νέους διαγωνισμούς όμως, μετά την κήρυξη ως άγονων των πρώτων υπερτετραπλασιάστηκαν τα τιμήματα στα ΚΑΕ, υπερδιπλασιάστηκε στην Ιονική και υπερτριπλασιάστηκε στην Τράπεζα Κρήτης.
Πάντοτε με ευαισθησία, όπως είμαι βέβαιος ότι και σεις θέλετε, με αγάπη για την 'Εκθεση και το μέλλον της σας προσκαλώ μαζί να δουλέψουμε για τις επόμενες μέρες, τις καλύτερες ημέρες της 'Εκθεσης. Ευχαριστώ.  ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" , είκοσι έξι μαθητές και δύο συνοδοί καθηγητές από το Β'  Γυμνάσιο Αγίου Δημητρίου Αττικής.
Η Βουλή τους καλωσορίζει.
( Χειροκροτήματα ) Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, θέλω εισαγωγικά να συγχαρώ τον Υπουργό για το δίκαιο λόγο του, στο εξής συγκεκριμένο: Λέει ότι το 1992 εκτελώντας, παρακολουθώντας, εναρμονίζοντας την πολιτική την εθνική προς την οδηγία της Ευρωπαϊκής 'Ενωσης, η Κυβέρνηση τότε ψήφισε νόμο ο οποίος ουσιαστικά εισήγαγε στο Ελληνικό Δίκαιο την οδηγία για την "απελευθέρωση" -και θα σας εξηγήσω γιατί το λέω εντός εισαγωγικών- των εκθεσιακών δραστηριοτήτων και στην Ελλάδα.
'Εκανε την αποστροφή του -και γι'αυτό τον συγχαίρω- κατά δίκαιο λόγο, περιγράφοντας ακριβώς πώς είχε το πράγμα.
Στη συνέχεια, θέλω να σημειώσω ότι παρεμβαίνω στη συζήτηση για την τυπική δικονομία που λέει ότι ο Κοινοβουλευτικός Εκπρόσωπος παρεμβαίνει, αλλά και για έναν ειδικότερο λόγο: Οφείλει ο Κοινοβουλευτικός Εκπρόσωπος να παρέμβει για να προσδεθεί η προσήκουσα σημασία και διάσταση στο θέμα της Διεθνούς Εκθέσεως Θεσσαλονίκης.
Δηλαδή να αγαπάτε, κύριοι Θεσσαλονικείς, την 'Εκθεση, αλλά να αφήνετε και σε μας το δικαίωμα να αγαπούμε ισότιμα, εξίσου, να σεβόμαστε, να τιμούμε και να ενδιαφερόμαστε για το επίπεδο, το κύρος, την αξία και το μέλλον της Διεθνούς Εκθέσεως Θεσσαλονίκης.
Μην το καταστήσουμε, να το πω σ' ένα βάρβαρο ξενικό όρο parochial θέμα τοπικό ή ενοριακό.
Η Διεθνής 'Εκθεση Θεσσαλονίκης είναι στη συνείδηση του ελληνικού λαού αναγνωρισμένη και καταξιωμένη ως θεσμός τεράστιας οικονομικής, πολιτικής και πολιτισμικής σημασίας.
Η Νέα Δημοκρατία χωρίς να είναι η μοναδική δύναμη στην ελληνική πολιτική σκηνή, κινείται στον έλεγχο της Κυβερνήσεως μ' αυτήν την επερώτηση, με την αγωνία και τη θέση να μη μειωθεί στο ελάχιστο ο ιστορικός και θεσμικός ρόλος της Διεθνούς Εκθέσεως Θεσσαλονίκης.
Οι επερωτώντες συνάδελφοι με ακρίβεια επιχειρημάτων και διάθεση να συμβάλουν, ελέγχουν σήμερα την Κυβέρνηση διότι οι αδυναμίες, οι ανικανότητες, οι παραλείψεις, οι οποίες έχουν επιδειχθεί στο κεφάλαιο ιδιωτικοποίησης ή αποκρατικοποίησης ή εκσυγχρονισμού ή της νέας παρεμβάσεως της Δ.Ε.Θ. είναι εξόφθαλμες. Ανικανότητες, παραλείψεις, αδυναμία διαχειρίσεως και σκιές όσον αφορά την ίδια τη διενέργεια του διαγωνισμού.
Εδώ θέλω να σημειώσω ότι η επερώτηση είναι φυσική προέκταση της συζητήσεως του νομοσχεδίου με μία διαφορά. Από την έκβαση των πραγμάτων για την ανάθεση της επιχειρησιακής εκθεσιακής δραστηριότητας της Θεσσαλονίκης σε εταιρεία, στο διαγωνισμό δηλαδή, η Κυβέρνηση φάνηκε ανίκανη και με τις σκιές που είπα.
Αυτή η διαπίστωση αποτελεί τη δικαίωση των ενστάσεων που είχε εγείρει η Νέα Δημοκρατία κατά τη συζήτηση του νομοσχεδίου. Πλήρη δικαίωση.  Εύχομαι στην κήρυξη ξανά του διαγωνισμού, όπως όλα δείχνουν και στην τελείωση αυτής της πράξεως, να μην είσαστε κυβέρνηση. Να το διαχειριστούμε υπεύθυνα εμείς για το καλό της Δ.Ε.Θ. ως θεσμού όπως τον περιέγραψα και με υπευθυνότητα και με ακρίβεια και με διαφάνεια, όσον αφορά την ίδια την πράξη.
Σημειώνω ότι οι ενστάσεις κατά τη συζήτηση για το νομοσχέδιο μιλούσαν για μία στο γόνατο βιαστική, χωρίς πρόνοιες, γενική εξουσιοδότηση, η οποία είχε τα εξής χαρακτηριστικά, τα οποία βγήκαν στη νομική εξέλιξη του νόμου. Παρείχοντο γενικές και αόριστες εξουσιοδοτήσεις από το νόμο για τα προεδρικά διατάγματα, με ασάφεια και σύγχυση στις πρόνοιες για τα καταστατικά και την περιγραφή των σκοπών των εταιρειών. Συγκεκριμένα πράγματα δηλαδή, τα οποία από τους συναδέλφους κυρίως της Θεσσαλονίκης της Νέας Δημοκρατίας είχαν ελεγχθεί εδώ κατά τη συζήτηση εκείνου του νομοσχεδίου. Και το άλλο είναι ότι υπήρχε ηθελημένη ασάφεια στο διαγωνισμό. 'Η δεν μπορείτε να κάνετε διαγωνισμούς και να διαχειριστείτε μεγάλες πράξεις ή γίνεστε ένδολοι με δεύτερες σκέψεις για την έκβαση του διαγωνισμού.
Είναι τόσο βαριά η ασάφεια και λυπούμαι ειλικρινά, κύριε Υπουργέ, όταν...
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ποια είναι ακριβώς η ασάφεια; ΒΥΡΩΝ ΠΟΛΥΔΩΡΑΣ: Ακριβώς, η επόμενη συλλαβή μου.
Είχαμε -λέει- δύο όρους. Ο ένας όρος ήταν η συμμετοχή των τοπικών παραγόντων στο Δ.Σ. κυρίως. Και ο δεύτερος όρος ήταν για το υψηλό τίμημα που ζητούσε ο διαγωνισμός υπέρ του ελληνικού δημοσίου.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Εθεωρήθη από τους ιδιώτες υψηλό.
ΒΥΡΩΝ ΠΟΛΥΔΩΡΑΣ: Μάλιστα.
Εγώ ερωτώ -δηλώνω αφελής ή ηλίθιος- γιατί εξεδήλωσαν ενδιαφέρον εάν ήξεραν αυτούς τους δύο όρους; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Mου επιτρέπετε μία διακοπή για να κάνω μία διευκρίνιση; ΒΥΡΩΝ ΠΟΛΥΔΩΡΑΣ: Παρακαλώ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Επειδή είναι αντικειμενικό να μη γνωρίζετε τις λεπτομέρειες, θα σας διευκρινίσω αμέσως.
Ο διαγωνισμός προέβλεπε δύο φάσεις. Κατ' αρχάς, προέβλεπε την κατάθεση των υποψηφιοτήτων. Δηλαδή κοινοπραξίες, οι οποίες ενδιαφέρονταν για το 45% και το μάνατζμεντ της εταιρείας "Ελληνικές Εκθέσεις", κατέθεταν τους φακέλους.
Εξέταζε η "ΙΟΝΙΚΗ FINANCE", ο χρηματοοικονομικός σύμβουλος την ταυτότητα των εταιρειών, αν δηλαδή πληρούσαν τα βασικά κριτήρια που έθετε ο νόμος. Είχαν καταθέσει επτά. Από τις επτά, οι τέσσερις δεν διέθεταν και γι' αυτό θα θυμάστε, ουδεμία διαμαρτυρήθηκε από τις τρεις. Δεν διέθεταν τα βασικά κριτήρια που θέλαμε. Τα διέθεταν μόνο τρεις. Οι τρεις συμμετείχαν μετά ακριβώς στο διαγωνισμό και σ' αυτές δόθηκε το τελικό τεύχος, δηλαδή, τα τεύχη της προκήρυξης. Εκεί ακριβώς μπήκαν αυτά τα οποία τα αξιολόγησαν οι ίδιες. Οι δύο είπαν "δεν μας συμφέρει, μας ζητούν πολλά και υπάρχει μεγάλος έλεγχος πάνω μας του δημοσίου, δεν μας συμφέρει, αποχωρούμε", η τρίτη παρέμενε, κατέθεσε πρόταση, αξιολογήθηκε ως μη ικανοποιητική και κηρύχθηκε άγονος ο διαγωνισμός. Αυτό είναι το ιστορικό, για να σας διευκολύνω. Δεν υπήρχε, δηλαδή, η σκοπιμότητα.
ΒΥΡΩΝ ΠΟΛΥΔΩΡΑΣ: Ευχαριστώ. Μετατοπίζεται ο έλεγχος, που επιμένω εγώ και υπό τον κριτικό τίτλο ότι δεν ξέρετε να κάνετε δουλειά, διότι δεν νοείται να προσέλθουν -έπασχε η αρχική διακήρυξη για την εκδήλωση ενδιαφέροντος- οι όποιοι ενδιαφερόμενοι, τους οποίους δεν γνωρίζω, χωρίς να υπάρχει σαφήνεια στα δύο αυτά βασικά θέματα.
Δεν είναι το τεύχος των συμπληρωματικών υποχρεώσεων. Είναι η ουσία για την εκδήλωση ενδιαφέροντος. Κι εδώ είναι ο έλεγχος, κύριοι συνάδελφοι, που ασκούμε, ο οποίος έχει δύο σκέλη. Το ένα είναι ή ότι δεν ξέρετε ή ότι είστε ένδολοι. Συγκεκριμένα πράγματα. Διότι θέλω να σας πω ότι η υπόθεση της κατοχυρώσεως της πλειοψηφίας των τοπικών παραγόντων, που είναι καλό και το θέλουμε, είναι δεύτερο μετά τους σκοπούς. Και ήλεγξε ο κ. Κούβελας και ελέγχουμε κι εμείς ότι οι σκοποί για τη φυσιογνωμία της Εκθέσεως, να διατηρηθεί, έπρεπε να ήσαν προαναγγελθέντες, γιατί είναι όρος για το πώς θέλουμε να κινηθεί η ιδιωτικοποιημένη Διεθνής 'Εκθεση Θεσσαλονίκης. Να μην επαναφέρω όλη τη συζήτηση επί του νομοσχεδίου, γιατί θα σας πω, τι νόημα έχει η Εταιρεία των Ακινήτων, η οποία έχει όλα τα βάρη και ποιο είναι το νόημα της επιχειρηματικής δραστηριότητας της εταιρείας ερήμην των σκοπών που συνδέουν τη Διεθνή 'Εκθεση Θεσσαλονίκης με τον τόπο, με την ιστορία και με την εθνική οικονομία και πολιτισμό της περιοχής, της Ελλάδος; Δεν μπορεί να πάει κατά το δη λεγόμενον "γουρούνι στο σακί" κι ελάτε. Δεν είναι ούτε πρόταση να έλθουν ούτε εκδήλωση ενδιαφέροντος από εκείνους. Στην αποκρυπτογράφηση του γεγονότος που κάμνω, ένα έχει συμβεί: Κάτι ξεπουλιέται, από κάποιους άσχετους στη Θεσσαλονίκη και σπεύδουν κάποιοι επιτείδιοι. Δεν είναι στη λογική σειρά των πραγμάτων. Εγώ δεν θέλω να κάνω τον expert στο πώς οργανώνονται οι διαγωνισμοί, αλλά εκθέτω στην κρίση σας. Με συγχωρείτε, την κοινή λογική δεν πρόκειται να τη βάλω στο ράφι. Με την κοινή λογική θα ελέγξω. Και μη ζητούν εκείνοι οι οποίοι επικαλούνται τους experties, εμείς να βάλουμε στην αποστρατία την κοινή λογική μας. Αυτή μας δίνει τη νομιμοποίηση για τον έλεγχο και, το κυριότερο, το ενδιαφέρον μας για τη Θεσσαλονίκη.
Πού είναι οι πρόνοιες ότι θέλω τα αγροτικά της Ελλάδος να βρίσκουν τη θέση τους; Η βιοτεχνική και βιομηχανική πρόταση της Ελλάδος να βρίσκει τη θέση της, ο πολιτισμός μέσα στη γενική εποπτεία του χώρου και την ανάπτυξη της δραστηριότητας στα Βαλκάνια, στην Ευρώπη, στη Μαύρη Θάλασσα, στη Μεσόγειο, αυτά τα είχαμε πει, ναι. Εγείρεται το ζήτημα ότι πρέπει να κάνουμε κατοχυρώσεις.
Κυρίες και κύριοι, έχω επισκεφθεί πολλές εκθέσεις και θέλω να σας πω να μην επικαλούμεθα ούτε την παγκοσμιοποίηση ούτε την Ευρωπαϊκή 'Ενωση ως άλλοθι, για να απεμπολήσουμε δικές μας εθνικές σχέσεις. Στην Τουλούζ, στη Φρανγκφούρτη, στη Στοκχόλμη, στη Νέα Υόρκη, στο Λος 'Αντζελες, στο Μιλάνο, όλοι κατοχυρώνουν τα εθνικά τους κεκτημένα μέσα στην παγκοσμιοποίηση, μέσα στην Ευρωπαϊκή 'Ενωση.
Ξέρετε γιατί; Διότι υπάρχει πολιτικό και οικονομικό επιστημονικό επιχείρημα για τις κατοχυρώσεις αυτές και αντέχει στη διεθνή ανταγωνιστικότητα. Γιατί; Ο τόπος έχει φυσιογνωμία για το εμπόριο, για τον πολιτισμό η οποία αντλείται από την ιστορία του τόπου. Είναι η "προίκα" της Δ.Ε.Θ. είτε δημόσια είτε ιδιωτικοποιημένη για τις καινούριες δράσεις. Δεν είναι, δηλαδή, μόνο ο ρομαντισμός μας και η ηθική μας εγρήγορση να μη χαλάσουμε τη Θεσσαλονίκη. Είναι συγκριτικό πλεονέκτημα για το διεθνή ανταγωνισμό σε παγκόσμια κλίμακα.
'Ετσι, λοιπόν, όχι το ανέχονται όταν κάνουν διαγωνισμούς, αλλά το επιδιώκουν οι ενδιαφερόμενοι: "Να πάω εκεί να ενισχύσω χαρακτηριστικά της Θεσσαλονίκης εστραμμένος προς το βορρά, Βαλκάνια, Μαύρη Θάλασσα, Κεντρική Ευρώπη και θα κρατήσω την κλίμακα, σε ποιο επίπεδο θα κινηθώ". Δηλαδή, η αξιοποίηση του φυσικού πλεονεκτήματος όπως παραδίδεται σε μας, τους νέους διαχειριστές από την ιστορία και τη θεσμική υπόσταση της Δ.Ε.Θ. έπρεπε να ήταν κατοχυρωμένη στο νόμο, στα προεδρικά διατάγματα και στις διακηρύξεις. Αυτός είναι ο έλεγχός μας.
Νομίζω ότι υπάρχει και η λογική των γεγονότων όπως αυτά εξελίχθηκαν.  Στο κάτω κάτω της γραφής εγώ αν σας εγκαλώ εδώ για τα ένδολα υποθετικά ή υπαρκτά μεταφέρω ειδησεογραφία και δικαιούμαι γιατί είναι μέσα στο πολιτικό γίγνεσθαι αυτά τα δεδομένα, των εφημερίδων των ημερών εκείνων, οι οποίες εστίασαν την προσοχή τους στο ότι τσακώνονται οι Υπουργοί του ΠΑ.ΣΟ.Κ. για τους προστατευόμενούς τους, ποιος θα πάρει την επιχειρησιακή Δ.Ε.Θ. Εγώ δεν θέλω να μετέχω σ'αυτό αλλά τα ρεπορτάζ βγήκαν και δεν ήταν "στον αέρα".
Η δε μίας σειράς ανακοίνωση του Υπουργείου Εθνικής Οικονομίας και η αναλυτικότερη ύστερα με συγχωρείτε, αλλά δεν πείθουν. Οι παροικούντες την Ιερουσαλήμ γνωρίζουν το τι έγινε εκεί. Πήγαιναν, δηλαδή, βιαστικά και νύκτωρ να δράσουν. Η περιγραφή σας πάνω στα γεγονότα και η ερμηνεία που θα δίνατε επί των γεγονότων, κύριε Υπουργέ, θα έπρεπε να ήταν αναλυτική για να πείθει -εγώ δεν είμαι δύσπιστος, είμαι καλόπιστος- το δύσπιστο της αγοράς.
Γιατί δικαιούμαι να σας πω και για την Τράπεζα Κρήτης και για την Ιονική και για τη Δ.Ε.Θ. ότι δεν είναι επιτεύγματα μιας κυβερνήσεως.  Κατέληξε αλλά στο "πρώτο ημίχρονο" -να μου επιτρέψετε τη λέξη- έδειξε την ανικανότητα ότι, δηλαδή, δεν ξέρετε να κάνετε τη δουλειά και κυρίως τελεσίδικα εξέθεσε τη χώρα. Μην το φέρετε αυτό ως κανόνα διαχειρίσεως των ζητημάτων. Διότι έχει καταδειχθεί όλον αυτόν τον καιρό εκ των πραγμάτων ότι αυτό αποδεικνύει πώς παραχαράσσεται η πολιτική της εποχής που λέγεται αποκρατικοποίηση, πώς πλαστογραφείται η αποκρατικοποίηση, πώς εμβαίνει η ιδιοτέλεια στην υπόθεση της αποκρατικοποιήσεως. Η απαίτηση για να ευδοκιμήσει η αποκρατικοποίηση είναι μία διπλή πολιτική απόφαση: Διαφάνεια και μεγιστοποίηση του αποτελέσματος. Και τα δύο αυτά συνδυαστικά.
Η Θεσσαλονίκη όφειλε και οφείλει μέσα από τη Βουλή των Ελλήνων και μέσα από τα προεδρικά διατάγματα και μέσα από τις διακηρύξεις να κατοχυρώσει στη Δ.Ε.Θ. τη φυσιογνωμία ως πλεονέκτημα ιστορικό, ηθικό, οικονομικό, εθνικό.
Τη Διεθνή 'Εκθεση της Θεσσαλονίκης  μην την βλέπετε ως κάποια μονάδα στα πλαίσια του εκσυγχρονισμού. Εμείς, ως Νέα Δημοκρατία που είμαστε υπέρμαχοι της ιδιωτικής οικονομίας και της οικονομίας της αγοράς σας λέμε  ότι μη γίνεσθε βασιλικότεροι του βασιλέως. Κρατήστε τα πλεονεκτήματα.               Αυτά βρίσκουν τη θέση τους -αν ξέρετε και δεν είσθε άσχετοι- στην επιχειρηματολογία του καπιταλισμού, κύριε Ιντζέ, να το πούμε έτσι, χωράει. Εκτός εάν δεν ξέρει κανένας να διαβάσει την εποχή και τα γεγονότα της εποχής. Βρίσκουν αυτά τα επιχειρήματα για την υπόσταση του κράτους, του έθνους-κράτους και της φυσιογνωμίας, των χαρακτηριστικών, δηλαδή, μιας οικονομικής μονάδος ή ενός οικονομικού θεσμού, όπως ειναι η Διεθνής 'Εκθεση Θεσσαλονίκης, βρίσκουν τη θέση τους μέσα στη λογική της παγκοσμιοποίησης της  οικονομίας της αγοράς, φθάνει να ξέρεις να τα εμβάλεις στο συλλογισμό σου και στην πολιτική σου.
Καταλήγω με μία λέξη. Ο έλεγχος είναι δίκαιος. Ο έλεγχος που άσκησαν και ασκούμε, προέρχεται, επαναλαμβάνω, από την αγωνία μας για τη Θεσσαλονίκη να είναι η πρωτεύουσα των Βαλκανίων όπως της ανήκει με τη Διεθνή 'Εκθεση της Θεσσαλονίκης, το σημαντικό χαρακτηριστικό και ο μοχλός σ' αυτήν την κίνηση.
Θέλουμε να πιστεύουμε ότι θα δώσετε και στη δευτερολογία σας πληρέστερες εξηγήσεις. Οι πρώτες δεν μας πείθουν.
Θέλουμε επίσης να πιστεύουμε την υστάτη ώρα, μέσω αυτής της επερώτησης, είτε αναθεώρηση των προεδρικών διαταγμάτων, ώστε να είναι κατοχυρωμένα αυτά που λέμε εδώ υπέρ της Θεσσαλονίκης και της Διεθνους Εκθέσεως της Θεσσαλονίκης και πάντως, πρόνοια για το διαγωνισμό, για τη διακήρυξη του διαγωνισμού, ώστε όλα αυτά να κατοχυρωθούν. Τα λέω στον τίτλο τους. Ο πρωταγωνιστικός ρόλος της Διεθνούς Εκθέσεως Θεσσαλονίκης για τα Βαλκάνια, το Βορρά και την Ανατολή με τα στοιχεία, την αναγνώριση ότι είναι θεσμός εθνικής σημασίας, οικονομικά, πολιτικά, πολιτισμικά.  Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου, Κοινοβουλευτικός Εκπρόσωπος του ΠΑ.ΣΟ.Κ. έχει το λόγο.
ΚΟΣΜΑΣ ΣΦΥΡΙΟΥ: Κυρίες και κύριοι συνάδελφοι, κύριε Πρόεδρε, ακούμε να βαυκαλίζεται η Αξιωματική Αντιπολίτευση ότι διεκδικεί με αξιώσεις να κυβερνήσει τη χώρα. Και διαπιστώνουμε εμείς και φυσικά είμαι βέβαιος και η μεγάλη πλειοψηφία του ελληνικού λαού, ένα στοιχείο το οποίο είναι  απαραίτητη προϋπόθεση για να μπορεί μία παράταξη να κυβερνήσει μία χώρα.            Διαπιστώνουμε ότι δεν έχει την απαιτούμενη υπευθυνότητα και την απαιτούμενη σοβαρότητα, για να μπορεί ο ελληνικός λαός να της εμπιστευθεί τύχες της χώρας. Πιστεύω ότι το καλύτερο που μπορεί να της κάνει είναι, αν κρατήσει τη συνοχή της, να τη διατηρήσει στην Αξιωματική Αντιπολίτευση. Γιατί; Κάνατε μία επερώτηση και μιλάτε για διάλυση και αποδεικνύεται με όλα τα στοιχεία ότι, όχι μόνο διάλυση δεν υπάρχει, αλλά και μία εργώδης προσπάθεια ανασύνταξης και ανασυγκρότησης.
Λέτε ότι όλες οι κλαδικές εκθέσεις είναι στον αέρα και αποδεικνύεται ότι πραγματοποιούνται όλες με επιτυχία στην ώρα τους, και  εμπλουτίζονται και με νέες εκθέσεις που γίνονται για πρώτη φορα τόσο στην Ελλάδα, όσο και στο εξωτερικό, με φορέα τις δύο εταιρείες που προβλέπει ο σχετικός νόμος.
'Αραγε, πώς μπορεί να ισχυριστεί κανείς ότι έχει βάση αυτό το οποίο είπε ο Κοινοβουλευτικός Εκπρόσωπος της Νέας Δημοκρατίας περί ακρίβειας των επιχειρημάτων της Αντιπολίτευσης; Μα, πρόκειται για αστειότητες.  Είδαμε σήμερα με προσοχή, αλλά και με έκδηλη την απορία, να ακροβατεί η Νέα Δημοκρατία στο θέμα εάν θα υπάρξει ή όχι μερική μετοχοποίηση. 'Ακουσα μερικούς συναδέλφους της Νέας Δημοκρατίας και κοιτούσα δεξιά και αριστερά να δω εάν μιλούν από τη Νέα Δημοκρατία ή εάν μιλούν από το Κ.Κ.Ε. Μας είπαν ότι ξεπουλιέται η Διεθνής 'Εκθεση Θεσσαλονίκης και άλλες φράσεις, οι οποίες είναι κρίμα να ακούγονται ότι ξεπουλιέται ένα κομμάτι της ιστορίας της πόλης ότι ασελγούμε ότι βιάζουμε αυτήν τη πόλη ότι κάτι ξεπουλιέται και κάποιοι επιτήδειοι σπεύδουν.
Κοιτάχτε να δείτε, όλα αυτά με τις υπερβολές...
ΒΥΡΩΝ ΠΟΛΥΔΩΡΑΣ: 'Ολη τη φράση να πείτε.
ΚΟΣΜΑΣ ΣΦΥΡΙΟΥ: 'Ολα αυτά με τις υπερβολές πρέπει να παραδεχθείτε ότι δεν έχουν καμία σχέση με τη σοβαρότητα καθώς και με την υπευθυνότητα, κύριοι συνάδελφοι. Γιατί αποδεικνύεται ότι η πόλη με όλους τους φορείς -οι δεκατρείς στους δεκαπέντε στο ένα διοικητικό συμβούλιο και οι πέντε στους εννέα στο άλλο διοικητικό συμβούλιο των εταιρειών- διοικούν τις δύο εταιρείες. Παρ' όλα αυτά λέτε ότι ξεπουλιέται. Τους κατηγορείτε, δηλαδή, λέγοντάς τους ότι ξέρετε, εσείς που διοικείτε, ξεπουλάτε την ίδια την πόλη. Και από την άλλη πλευρά έρχεστε και σιωπάτε για το τι πρέπει να γίνει ώστε τελικά να αντέξει στον ανταγωνισμό μετά την απελευθέρωση ο θεσμός.
ΠΑΝΑΓΙΩΤΗΣ ΨΩΜΙΑΔΗΣ: Εσείς σιωπήσατε.
ΚΟΣΜΑΣ ΣΦΥΡΙΟΥ: Κύριε συνάδελφε, δεν διέκοψα κανέναν. Γιατί δεν έχετε ψυχραιμία. Ενοχλεί ο αντίλογος; Δεν κατάλαβα, στο Κοινοβούλιο είστε.  Νομίζετε ότι το Κοινοβούλιο είναι καμία κομματική οργάνωση της Νέας Δημοκρατίας που μπορείτε να τα λέτε αυτά όπως στη Θεσσαλονίκη σε ένα άβουλο ακροατήριο; Εδώ υπάρχει διάλογος. Θα πρέπει, λοιπόν, να καταλάβετε ότι θα ακούτε και τον αντίλογο. Και να έχετε την ψυχραιμία να ακούσετε τον αντίλογο.
ΒΥΡΩΝ ΠΟΛΥΔΩΡΑΣ: Τα έχουμε πει αναλυτικά.
ΚΟΣΜΑΣ ΣΦΥΡΙΟΥ: Δεν έχετε πει ότι όταν έγινε η ένταξη και του ιδιωτικού τομέα με ένα διεθνή διαφανέστατο δημόσιο διαγωνισμό όπου συμμετείχαν επτά φορείς, αξιολογήθηκαν σε δύο φάσεις και τέσσερις δεν συμμετείχαν στη δεύτερη φάση. Λέτε ότι έφταιγε η προκήρυξη, διότι δεν γνώριζαν όλα τα σημαντικά στοιχεία. Δηλαδή, δεν γνώριζαν από το νόμο αυτοί που συμμετείχαν ότι η πλειοψηφία του διοικητικού συμβουλίου είναι οι φορείς της Θεσσαλονίκης ή δεν πήραν από την πρώτη μέρα μόλις προκρίθηκαν στη δεύτερη φάση, τους όρους της διακήρυξης, που ανέφερε το απαιτητό τίμημα από την πλευρά της πολιτείας; Δεν είναι δυνατόν να έρχεστε και να λέτε τέτοιες ανευθυνότητες και από την άλλη να βαυκαλίζεστε ότι θέλετε να κυβερνήσετε τη χώρα.
Λέτε μάλιστα στην επερώτησή σας ότι ξαφνικά ακυρώθηκε ο διαγωνισμός, χωρίς καμία εξήγηση. Και είναι γνωστό ότι και εξήγηση δόθηκε από το Υπουργείο Εθνικής Οικονομίας και δημοσιότητα. Εγώ έχω στα χέρια μου το δελτίο τύπου στις 7 Δεκεμβρίου του 1999 και θα παρακαλέσω να καταχωρηθεί και στα Πρακτικά. Το Υπουργείο Εθνικής Οικονομίας από τις 7 Δεκεμβρίου δίνει με πληρότητα την εξήγηση γιατί δεν κατακυρώθηκε ο διαγωνισμός. Και εσείς έρχεστε εδώ στις 21 Ιανουαρίου να μας πείτε τέτοιες ανευθυνότητες;  (Στο σημείο αυτό ο Βουλευτής κ. Κ. Σφυρίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)  Καταλαβαίνετε, κύριοι συνάδελφοι, ότι όλη η γκάμα των επιχειρημάτων σας έχει καταρριφθεί. Προσπαθείτε να στηρίξετε από εκεί και πέρα την ανάπτυξη της επερώτησης σε ένα και μόνο στοιχείο που σας διακρίνει συνήθως σε αυτήν την Αίθουσα στη διάρκεια του Κοινοβουλευτικού Ελέγχου, να κάνετε αντιπολίτευση για την αντιπολίτευση και μόνο χωρίς να έχετε καμία ουσιαστική θετική συμβολή για την ουσία του θέματος.
Δεν άκουσα όση ώρα παρακολούθησα -και παρακολούθησα με προσοχή όλους τους συναδέλφους και κατά τη συζήτηση του σχετικού νόμου, αλλά και σήμερα- να προτείνετε συγκεκριμένα τι εσείς θεωρείτε ότι είναι σωστό να γίνει, καλύτερο από αυτό που προέβλεψε ο πρόσφατος σχετικός νόμος, για να μπορεί να εκσυγχρονιστεί και το μάνατζμεντ και ταυτόχρονα και η δομή καθώς και η αποτελεσματικότητα και η ευελιξία του φορέα της Διεθνούς 'Εκθεσης Θεσσαλονίκης.
(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής κ. ΔΗΜΗΤΡΙΟΣ Β. ΚΩΣΤΟΠΟΥΛΟΣ) Και αυτό θα γίνει για να μπορεί να εκσυχρονιστεί το μάνατζμεντ και ταυτόχρονα και η δομή, καθώς και η αποτελεσματικότητα και η ευελιξία του φορέα της Διεθνούς 'Εκθεσης Θεσσαλονίκης, ώστε στη νέα εκατονταετηρίδα που ξεκίνησε να μπορεί με σύγχρονους όρους να ανταπεξέλθει στον ανταγωνισμό, που εκ των πραγμάτων με την απελευθέρωση της εκθεσιακής αγοράς τείνει να της περιορίσει το αντικείμενο. Ποιες είναι οι δικές σας προτάσεις; Τίποτα. Απλά ένας μηδενισμός, μία προσπάθεια, να λέτε ότι "όλα νύκτωρ έγιναν" όπως λέει ο Κοινοβουλευτικός σας εκπρόσωπος "στη διαδικασία του διαγωνισμού". Στάθηκε υπεύθυνα η ελληνική Κυβέρνηση και είπε "το επιτελικό σχέδιο το οποίο κατατέθηκε, δεν μας καλύπτει, οι στόχοι μας είναι ακόμα υψηλότεροι και δεν μας καλύπτει η πρόταση που έγινε, το τίμημα είναι πολύ χαμηλότερο από τις προσδοκίες μας και δεν κατακυρώνουμε το διαγωνισμό". Αντί να έλθετε να το επαινέσετε, μιλάτε για διαδικασία νύκτωρ και ότι δικαιώθηκε δήθεν από την εξέλιξη του διαγωνισμού με αυτά που έλεγε η Νέα Δημοκρατία.
Κύριοι συνάδελφοι, εάν κατακυρωνόταν ο διαγωνισμός, ξέρετε τι θα λέγατε; Ξέρετε για ποια άλλα πράγματα θα κατακεραυνώνατε την Κυβέρνηση; Φοβούμαι ότι εσείς έρχεστε απλά και μόνο για να  μηδενίσετε, να ασκήσετε μία αντιπολίτευση για την αντιπολίτευση και από εκεί και πέρα δεν σας ενδιαφέρει τίποτα. Δεν καταλαβαίνετε, όμως, ένα πράγμα ότι ο ελληνικός λαός κατανοεί ότι δεν έρχεστε εδώ, είτε να ελέγξετε είτε να προτείνετε είτε, όπως λέτε, ότι δεν πειστήκατε από την πρωτολογία και τα επιχειρήματα της κυβερνητικής πλευράς. Μα, δεν έρχεστε να πειστείτε. 'Ερχεστε απλά και μόνο για να μηδενίσετε. 'Ενα, όμως, συμπέρασμα βγαίνει από αυτού του είδους την πολιτική στάση. 'Οτι μέσα από την παράθεση ανεύθυνων τοποθετήσεων, υπερβολών, κριτικής, που δεν έχει καμία απολύτως σχέση με την πραγματικότητα, διαστρεβλώνετε την πραγματικότητα με έναν παραμορφωτικό φακό και λέτε σήμερα 21 του μηνός για φήμες για παραχωρήσεις σε συμφέροντα, όταν ήδη από τις 7 Δεκεμβρίου επίσημα έχει ανακοινωθεί ότι δεν κατακυρώθηκε ο διαγωνισμός. Εσείς ακούτε τις φήμες και έρχεστε και τις αναπαραγάγετε εδώ και μάλιστα λέτε και δημοσιεύματα, τα οποία σπεύδετε να τα υιοθετήσετε με τον πιο ανεύθυνο τρόπο για να ασκήσετε την κριτική σας.
Φοβούμαι, κύριοι συνάδελφοι, ότι ένα πράγμα αποδείχθηκε και στη σημερινή συζήτηση. 'Οτι η Αξιωματική Αντιπολίτευση, επειδή χαρακτηρίζεται από απύθμενη ανευθυνότητα και από έλλειψη σοβαρότητας, δεν προσφέρεται σαν εναλλακτική λύση για να την εμπιστευθεί ο ελληνικός λαός να κυβερνήσει αυτήν τη χώρα.
ΠΡΟΕΔΡΕΥΩΝ (Δημήτριος Β. Κωστόπουλος): 'Εχω την τιμή να ανακοινώσω στο Σώμα ότι η Διαρκής Επιτροπή Παραγωγής και Εμπορίου καταθέτει την έκθεσή της στην πρόταση νόμου αρμοδιότητας Υπουργείου Ανάπτυξης: "Σύσταση και λειτουργία Εθνικής Επιτροπής Ενέργειας".
Ο Κοινοβουλευτικός Εκπρόσωπος του Κ.Κ.Ε. κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Πριν περάσω στο θέμα θα ήθελα πολύ σύντομα να σχολιάσω αυτά που είπε ο Κοινοβουλευτικός Εκπρόσωπος του ΠΑ.ΣΟ.Κ., ότι δηλαδή η Νέα Δημοκρατία υπερασπίζεται τη Διεθνή 'Εκθεση Θεσσαλονίκης από τις θέσεις του Κ.Κ.Ε.
Πώς να μη γίνεται αυτό, όταν το ΠΑ.ΣΟ.Κ. έχει υπερφαλαγγίσει, έχει υπερκεράσει κυριολεκτικά τη Νέα Δημοκρατία από τα δεξιά και δεν της έχει αφήσει καθόλου ζωτικό χώρο; Αυτή είναι η απάντηση που θα μπορούσε να δώσει κανείς για το πρόβλημα αυτό.
Και τώρα έρχομαι στο θέμα της επερώτησης της Νέας Δημοκρατίας. 'Οπως είναι γνωστό η Διεθνής 'Εκθεση Θεσσαλονίκης μέχρι το 1977 λειτούργησε ως ν.π.δ.δ.
Στη συνέχεια με το ν. 735/77 έγινε Α.Ε. με μία μετοχή, που στην αρχή ανήκε στο Υπουργείο Εμπορίου και κατόπιν στο ΥΠΕΘΟ.
Ως Α.Ε. λειτούργησε και στην ουσία λειτουργεί ακόμα μέχρι το Φεβρουάριο του 1991, παρουσιάζοντας τα τελευταία τουλάχιστον πέντε χρόνια τζίρο ύψους επτά δισεκατομμυρίων (7.000.000.000) δραχμών και κέρδη επτακοσίων εκατομμυρίων περίπου δραχμών, χωρίς να επιχορηγείται από το κράτος. Εξαίρεση απετέλεσαν κάποια επενδυτικά προγράμματα. Και μάλιστα, κατά καιρούς έδωσε στο κράτος χρήματα από τα κέρδη της για την κάλυψη της μαύρης τρύπας της οικονομίας.
Σύμφωνα με εκτιμήσεις της Κυβέρνησης, η αξία των κτιρίων της υπερβαίνει τα εβδομήντα δισεκατομμύρια (70.000.000.000) δραχμές. Δεν υπολογίζεται η αξία των οικοπέδων, ενώ σε αυτήν εργάζονται τριακόσιοι τέσσερις υπάλληλοι, οι οποίοι δεν επιβαρύνουν το δημόσιο κορβανά, καθόσον δεν επιχορηγούνται οι μισθοί τους.
Το 1998, στα πλαίσια της ένταξης της Ελλάδας στην ΟΝΕ, το ΥΠΕΘΟ έστειλε στις Βρυξέλες τον κατάλογο με τις ΔΕΚΟ που επρόκειτο να ιδιωτικοποιηθούν και σε αυτόν περιλαμβάνονταν και η ΔΕΘ.
Στο εύλογο ερώτημα γιατί να ιδιωτικοποιηθεί μία κερδοφόρα επιχείρηση του δημοσίου, η απάντηση ήταν ότι η ΔΕΘ είχε απόδοση, κέρδος 1% σε σχέση με την περιουσία της, χωρίς να λαμβάνονται υπόψη οι βασικές αιτίες, που αντιμετώπιζε για τη χαμηλή κερδοφορία της και οι οποίες είναι: Πρώτον, οι κάθε φορά πρόεδροι της ΔΕΘ ήταν διορισμένοι από το κράτος χωρίς γνώση και πείρα του αντικειμένου και με μέσο όρο προεδρίας τους τα δύο χρόνια.
Δεύτερον, ο Πρόεδρος της ΔΕΘ ήταν και ταυτόχρονα διευθύνων σύμβουλος, με αποτέλεσμα να μην υπάρχει συνέχεια στην εκθεσιακή πολιτική. 'Ωσπου να προσαρμοσθούν, περνούσαν έξι μήνες και ώσπου να βάλει για υλοποίηση κάποιες ιδέες του, ερχόταν ο καιρός για να τον αλλάξουν.
Τρίτον, η απαραίτητη κοινωνικοοικονομική πολιτική που εφάρμοζε η ΔΕΘ και που συνήθως ήταν ζημιογόνα. Παραδείγματος χάρη, η ΔΕΘ για πολλά χρόνια διοργάνωνε την έκθεση "ΜΑΡΜΙΝ", μία ζημιογόνο έκθεση, αλλά έπρεπε να τονωθεί ο κλάδος του μαρμάρου, που περνούσε μεγάλη κρίση.
Μετά από όλα αυτά, το Φεβρουάριο του προηγούμενου χρόνου εσπευσμένα ψηφίστηκε ο νόμος, σύμφωνα με τον οποίο η ΔΕΘ χωρίζονταν σε δύο εταιρείες, τη ΔΕΘ και τη HELEXPO, όπου η ΔΕΘ κρατά τα ακίνητα, τις εκδηλώσεις εκτός Θεσσαλονίκης, δηλαδή σχεδόν τίποτα και εξήντα τρεις εργαζόμενους, η HELEXPO όλες τις εκθέσεις και τα συνέδρια της Θεσσαλονίκης, σχεδόν τα πάντα, και πενήντα περίπου εργαζόμενους από τους τριακόσιους τέσσερις συνολικά και οι υπόλοιποι μετατάσσονται σε δημόσιες υπηρεσίες είτε με εθελούσιες είτε με υποχρεωτικές μετατάξεις.
Τον Οκτώβριο έγινε ο διαγωνισμός για την πώληση του 45% της HELEXPO και η μόνη προσφορά που υπήρξε, τελικά κρίθηκε μη ικανοποιητική.
Η Κυβέρνηση χωρίς να απαντήσει γιατί δεν ήταν ικανοποιητική, είπε ότι θα συνεχίσει την προσπάθεια για την ιδιωτικοποίηση της 'Εκθεσης.
Σήμερα η κατάσταση είναι περίπου χαώδης. Εκτός από ορισμένες περιπτώσεις, κανείς εργαζόμενος δεν θέλει να μεταταγεί, αλλά περίπου αναγκάστηκαν, αφού δεν ανακλήθηκαν οι μετατάξεις μετά την ακύρωση του διαγωνισμού, να ζητήσουν εθελούσια μετάταξη.
Παρά τις προσπάθειες των εργαζόμενων να ανακοινώσει η ΔΕΘ τα εξήντα τρία άτομα που θα κρατήσει πριν από της 18.12.99, που ήταν η τελευταία ημερομηνία των εθελούσιων μετατάξεων, ώστε να δουν αν κάποιος από αυτούς έχει επιλεγεί από αυτήν και μετά να κάνουν αίτηση μετάταξης, ακόμα δεν έχουν ανακοινωθεί και δεν προβλέπεται να ανακοινωθούν τουλάχιστον πριν από την 1η Φεβρουαρίου αυτού του χρόνου, του 2000.
Αντίθετα η  HELEXPO ανακοίνωσε τριάντα τρεις εργαζόμενους που έχει επιλέξει -ο κύριος Υπουργός είπε τριάντα επτά-και αναμένεται να ανακοινώσει αυτές τις ημέρες και τους υπόλοιπους. Οι μετατάξεις εθελούσιες και υποχρεωτικές που αφορούν περίπου διακόσιους εργαζόμενους, ενώ ήταν να γίνουν μέχρι το τέλος του 1999, ακόμη δεν έγιναν. Και όπως είναι κατανοητό η ψυχολογική αυτή φόρτιση επηρεάζει την εργασία τους. 'Αλλοι τρέχουν να βάλουν τα μέσα τους για να τους κρατήσει η ΔΕΘ, ενώ οι υπόλοιποι εκατόν τριάντα, που ζήτησαν να μεταταγούν, επιθυμούν να πάνε μία ώρα νωρίτερα στις νέες υπηρεσίες τους.
Ενώ αρχικά, από τον Ιούνιο του 1998 και αργότερα από 1.1.2000, η HELEXPO έπρεπε να διοργανώσει τις εκδηλώσεις και να έχει ξεκαθαρίσει το  τοπίο, τις εκδηλώσεις διοργανώνει σήμερα η Διεθνής 'Εκθεση Θεσσαλονίκης.    Και απ' ό,τι λέγεται διοργανώνει και την AGROTICA, η οποία θα γίνει την άλλη εβδομάδα από 26-1-2000 έως 30-1-2000, ενώ υπάρχουν αμφιβολίες για το κατά πόσο θα μπορέσει η HELEXPO να διοργανώσει τις υπόλοιπες εκθέσεις του πρώτου εξαμήνου 2000 καθόσον αυτές έχουν οριστεί και οι ημερομηνίες είναι πολύ κοντά η μία μετά την άλλη. Ανοιχτό είναι πάντα ποιες κλαδικές εκθέσεις θα καταργηθούν -κυρίως όσες υποστήριζαν την προβολή της εγχώριας παραγωγής-αν δηλαδή με βάση το κριτήριο του κέρδους καταργηθούν εκθέσεις, που έχουν σημασία για την εθνική οικονομία και αρχίσει η διοργάνωση εκθέσεων που ενισχύουν τις εισαγωγές.
Η απαξίωση της ΔΕΘ είναι καθημερινή και αυξανόμενη καθόσον ούτε η Κυβέρνηση στην ουσία γνωρίζει τι θα κάνει με τη HELEXPO. Μετά την ακύρωση του διαγωνισμού είπε ότι έχει τρεις λύσεις πλέον. Πρώτον να ξαναγίνει ο διαγωνισμός με τους ίδιους όρους, δεύτερον να προσλάβει διεθνή μάνατζερ και τρίτο να βάλει μετοχές στο χρηματιστήριο. 'Ομως η δεύτερη και η τρίτη λύση, που αποτελεί και πρόταση της Νέας Δημοκρατίας, μπορούν να γίνουν μόνο με την επανένωση των δύο εταιρειών και έρχονται σε άμεση αντίθεση με την πρώτη λύση.
Με δεδομένο ότι βρισκόμαστε σε προεκλογική περίοδο δημιουργούνται εύλογα ερωτηματικά, όπως αν θα προχωρήσει κάποια λύση ή αυτή θα αντιμετωπιστεί μετά τις εκλογές. Ακόμη αν θα αλλάξει ο νόμος και σε ποια  κατεύθυνση, σε περίπτωση που η Νέα Δημοκρατία αναδειχθεί στην Κυβέρνηση.            Αυτά είναι ορισμένα μόνο ερωτηματικά που βασανίζουν τους εργαζόμενους.
'Οσον αφορά τους εργαζόμενους βασικό για μας ήταν και παραμένει η πλήρης διασφάλισή τους είτε αυτοί μείνουν στην ΔΕΘ είτε επιλεγούν για τη HELEXPO, είτε μεταταγούν σε άλλες δημόσιες υπηρεσίες. 'Ολοι να διατηρήσουν τις σημερινές τους αμοιβές και όλοι όσοι θα επιλεγούν στην HELEXPO να διατηρήσουν όλα τους τα δικαιώματα που είχαν στη ΔΕΘ, χωρίς να μπορούν να τους απολύσουν. Αυτό μπορεί να γίνει μέσω εσωτερικού κανονισμού που όμως θα γίνει, αφού ξεκαθαρίσει η κατάσταση.  Ανοιχτό είναι το ζήτημα της αποζημίωσης, λόγω συνταξιοδότησης των μεταταγμένων εργαζόμενων.
'Υστερα από όλα αυτά για να αντιμετωπιστούν τα προβλήματα που δημιουργήθηκαν χρειάζεται η 'Εκθεση να επανέλθει στο προηγούμενο καθεστώς, ενώ ως πρώτα βήματα με δεδομένη τη σημερινή κατάσταση, δηλαδή το ποιόν των εργαζόμενων, τις κτιριακές εγκαταστάσεις, τις προοπτικές εξάπλωσης της Αθήνας με το εκθεσιακό της κέντρο σ' αυτήν, με την αύξηση των περιφερειακών εκθέσεων και εκθέσεων εξωτερικού, κυρίως στα Βαλκάνια, με την προοπτική για διοργάνωση της EXPO 2007 ή 2008 θεωρούμε ότι πρέπει να γίνουν τα εξής βήματα: Πρώτον, επανένωση των δύο εταιρειών ΔΕΘ και HELEXPO.
Δεύτερον, να μην μεταταγούν οι εργαζόμενοι, πλην όσων θέλουν.
Τρίτον, πρόσληψη μέσα από διαγωνισμό της Βουλής ενός διευθυντή με γνώση και πείρα του αντικειμένου με πενταετή θητεία, με συγκεκριμένο χρονοδιάγραμμα για την ανάπτυξη και αύξηση της κερδοφορίας, της ενιαίας ΔΕΘ, που να ελέγχεται κάθε χρόνο.
Τέταρτον, εκσυγχρονισμό των κτιρίων της 'Εκθεσης και των υπηρεσιών της για να γίνει η Θεσσαλονίκη το κέντρο των Βαλκανίων, όπως φιλοδοξεί η Κυβέρνηση και μέσα από τη διοργάνωση κλαδικών εκθέσεων τόσο στη Θεσσαλονίκη όσο και στις άλλες βαλκανικές χώρες να γίνει φορέας ενίσχυσης των εξαγωγών της εγχώριας παραγωγής, καθώς και ανάπτυξης της ευρύτερης περιοχής.
Τέλος, η εκπροσώπηση στο διοικητικό συμβούλιο της ΔΕΘ να είναι από εκλεγμένους εκπροσώπους των φορέων της Θεσσαλονίκης και όχι διορισμένοι από το κράτος, όπως είναι σήμερα.
ΠΡΟΕΔΡΕΥΩΝ (Δημήτριος Β. Κωστόπουλος): Η κ. Λουλέ, εκπρόσωπο του Συνασπισμού της Αριστεράς και της Προόδου, έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, όπως πολύ σωστά είπε πριν από λίγο ο Κοινοβουλευτικός Εκπρόσωπος της Νέας Δημοκρατίας, η υπόθεση της Διεθνούς Εκθέσεως Θεσσαλονίκης δεν αφορά μόνο τους βορειοελλαδίτες, αλλά όλους μας γιατί όλοι μεγαλώσαμε με το μύθο της 'Εκθεσης της Θεσσαλονίκης, επομένως ο θεσμός και η επιτυχία της δεν αφορά μόνο την προβολή της συμπρωτεύουσας, αλλά και όλης της χώρας.
Κύριε Υπουργέ, ένα χρόνο μετά την ψήφιση από την Κυβέρνηση του νέου νόμου για τη Διεθνή 'Εκθεση, βρισκόμαστε σε χειρότερη θέση και αρνητική προοπτική. Η HELEXPO βρίσκεται σε διαρκή, παρατεταμένη μεταβατική περίοδο χωρίς διοίκηση, χωρίς στρατηγικούς στόχους, δίχως επιχειρησιακό σχεδιασμό και πρόγραμμα για να αντιμετωπίσει την πρόκληση της νέας περιόδου.
Το Φεβρουάριο του 1999 η Κυβέρνηση επείγετο και νομοθετούσε τη δημιουργία της νέας μορφής της Διεθνούς 'Εκθεσης για να προλάβει τις εξελίξεις και να δώσει νέα ώθηση στην επιτυχημένη πορεία της να βρεθεί ο στρατηγικός επενδυτής, να σχηματιστεί ο νέος πυρήνας των μετοχών και ιδιώτες μάνατζερς, που θα αναλάβουν να συνεχίσουν τη δράση τους.
'Ενα χρόνο μετά τα πάντα βρίσκονται στο τέλμα της στασιμότητας. Ο Συνασπισμός ήταν εξαρχής αντίθετος στους κυβερνητικούς σχεδιασμούς και αποδείχτηκαν πειραματισμοί, για αλλαγή του ιδιοκτησιακού και της ιδιωτικοποίησης του εκθεσιακού φορέα. Βασικό κεντρικό στοιχείο της κυβερνητικής πολιτικής για τη νέα περίοδο της Διεθνους 'Εκθεσης αποτελούσε η ιδιωτικοποίηση του 49% των μετοχών μέσω διεθνούς διαγωνισμού για να βρεθεί ικανός μάνατζερ να οδηγήσει τη ΔΕΘ με επιτυχία  στη νέα εποχή. Ο διεθνής διαγωνισμός έγινε. Συμμετείχαν πολλές κοινοπραξίες. Μεταξύ αυτών και μία κοινοπραξία στην οποία βρισκόταν και ο πιο φημισμένος οίκος της Μεγάλης Βρετανίας. Οι προτάσεις αξιολογήθηκαν όλες και κρίθηκαν ικανοποιητικές.  Πριν από το άνοιγμα των οικονομικών προσφορών αποχώρησαν από τη διαγωνιστική διαδικασία όλες οι κοινοπραξίες πλην μιας, αυτής που είχε τη συμμετοχή των Βρετανών, που αποτελούν και τον παγκόσμιο ηγέτη στον εκθεσιακό τομέα. Οι αποχωρήσαντες όμιλοι ισχυρίστηκαν ότι δεν τους δίνονταν όλα τα στοιχεία για να έχουν πλήρη γνώση και ότι η συμμετοχή του κράτους, μέσω του 51% δεν επέτρεπε να υπάρχει ευελιξία και άνεση επιχειρησιακών κινήσεων.
Ουσιαστικά, κύριοι συνάδελφοι, αποχώρησαν για να υπονομεύσουν τις διαδικασίες και τελικά όλο το διαγωνισμό.
Παρά την αποχώρηση των ομίλων, ο διαγωνισμός συνεχίστηκε και ολοκληρώθηκε. Η οικονομική προσφορά ήταν επωφελής. Το επενδυτικό πρόγραμμα αξιολογήθηκε θετικά και το επιχειρησιακό σχήμα το καλύτερο και με όλες τις προϋποθέσεις για την επιτυχία. Η συνολική προσφορά κρίθηκε και από το σύμβολο της Κυβέρνησης θετική και εισηγήθηκε στην Κυβέρνηση την αποδοχή της. Ο σύμβουλος ιδιωτικοποίησης προσλήφθηκε από την  Κυβέρνηση για να συμβάλει στην επιτυχία του διαγωνισμού. Ο κ.             Παπαντωνίου, αφού έλαβε τη θετική εισήγηση του συμβούλου, εισηγήθηκε στη διυπουργική επιτροπή αποκρατικοποιήσεων την κατακύρωση του διαγωνισμού. Και κάτω από το τραπέζι ασκήθηκαν πιέσεις και έξω από διαγωνιστικά πλαίσια επέβαλαν στην Κυβέρνηση την ακύρωση του διαγωνισμού. Ο διαγωνισμός κρίθηκε επίσημα άγονος και θα επαναληφθει όχι από το ΥΠΕΘΟ, αλλά με ευθύνη του Υπουργού Μακεδονίας-Θράκης.
Μετά απ' όσα συνέβησαν, κύριοι συνάδελφοι, αποκαλύπτεται ο τελείως προσχηματικός τρόπος με τον οποίο η Κυβέρνηση διαχειρίζεται κρίσιμους τομείς, αλλά και διαδικασίες. Ανοικτός διεθνής διαγωνισμός με διαφάνεια, ανταγωνιστικότητα, εύλογο τίμημα και αξιοκρατική συμμετοχή δεν ήταν κυβερνητικός στόχος. Αποδεικνύεται, λοιπόν, ότι ο κυβερνητικός σχεδιασμός εξαρχής δεν είχε στόχο, αλλά μόνο παραλήπτη και όταν ο παραλήπτης έγινε ένας και μη αποδεκτός, τότε ακυρώθηκε όλος ο διαγωνισμός χωρίς να υπολογίζεται το διεθνές κόστος, ο διασυρμός και οι επιπτώσεις, που θα είχε στην ίδια την 'Εκθεση για το μέλλον. Με έμμεσο τρόπο και αφού δεν δόθηκαν ποτέ ικανοποιητικές εξηγήσεις για την ακύρωση του διαγωνισμού, γίνεται σαφές ότι το κυβερνητικό πολιτικό πλαίσιο διαχείρισης δημόσιας περιουσίας και οι διαδικασίες που ακολουθούνται οδηγούν είτε σε απαξίωση και διασυρμό είτε σε διαπλοκή και συναλλαγή.
Η Κυβέρνηση αποδεικνύεται παντελώς απρόσβλητη από τον ιό της διαφάνειας, του ανταγωνισμού και των ισότιμων όρων στους κανόνες της αγοράς, που θα ήταν και ο μόνος ιός που μπορούσε να κολλήσει και δεν θα είχε ανάγκη θεραπείας.
Δύο λέξεις για το νέο ρόλο της ΔΕΘ την προσεχή δεκαετία, που αποτελεί, όπως ειπώθηκε, το φιλέτο στα Βαλκάνια, στην παρευξείνια ζώνη συνεργασίας, στις χώρες της Ανατολικής και Κεντρικής Ευρώπης, στη μεσογειακή συνεργασία, στο παγκόσμιο εμπόριο και την ώθηση για εξωστρέφεια της ελληνικής οικονομίας και των επιχειρήσεων, στην Ολυμπιάδα του 2004, μέσω των νέων εγκαταστάσεων δίπλα στο Ολυμπιακό Στάδιο και μέσω της συμμετοχής ή της διαχείρισης ή συνδιαχείρισης του sponsoring του σήματος των Ολυμπιακών στην Αθήνα το 2004, στην ανάληψη της διοργάνωσης της Παγκόσμιας 'Εκθεσης EXPO 2006-2007, που αποτελεί και την πιο γιγαντιαία εμπορική έκθεση στον κόσμο με ετήσια διάρκεια και εκατομμύρια επισκέπτες.
Εκτός όμως από αυτά τα ωφέλιμα, υπάρχουν και άλλα έμμεσα, τα οποία έχουν στρατηγικό χαρακτήρα.
Ο διαχειριστής της 'Εκθεσης, κύριε Υπουργέ, αποκτά προνόμια. Πρώτον, συνδιαλέγεται με κυβερνήσεις και διεθνείς εμπορικούς οργανισμούς, κράτη, επιχειρήσεις και ομίλους επιχειρήσεων. Δεύτερον, συνάπτει με αυτούς προνομιακές εμπορικές και άλλες συμφωνίες, συνεργασίες ή συμμαχίες ή ανταλλαγές. Τρίτον, μετατρέπεται μέσω της ικανότητας και αποτελεσματικότητας της διαχείρισης σε ιδιωτικό επιχειρηματικό πυρήνα και σχήμα, που μέσω της δύναμης και της ισχύος από τη θέση του, θα υποσκελίσει στο παιχνίδι του ανταγωνισμού άλλες ομάδες και επιχειρήσεις.  Αυτά τα πλεονεκτήματα έγιναν το κύριο αίτιο, για να ακυρωθεί ο διαγωνισμός, αφού δεν μπόρεσαν να τον ελέγξουν. Μέχρι σήμερα δεν έχουν δοθεί στη Βουλή τα πλήρη στοιχεία και έγγραφα όλου του φακέλου, που να αποδεικνύουν και να τεκμηριώνουν το γιατί ο διαγωνισμός κηρύχθηκε άγονος.  Οι εργαζόμενοι στη ΔΕΘ και οι φορείς της πόλης δίκαια έχουν αγανακτήσει από όσα γίνονται. Δίκαια και εύλογα ανησυχούν για το μέλλον και της απασχόλησής τους, αλλά και της προοπτικής της ΔΕΘ. Η ΔΕΘ είναι ένας θεσμός, όπως είπαμε, που έχει ταυτιστεί με την πόλη και τη φυσιογνωμία της Θεσσαλονίκης. Λευκός Πύργος και ΔΕΘ ταυτίζονται με το παρελθόν και το μέλλον της Θεσσαλονίκης.
ΙΩΑΝΝΗΣ ΜΑΓΚΡΙΩΤΗΣ( Υπουργός Μακεδονίας-Θράκης): Μόνο που ο Λευκός Πύργος είναι μουσείο, να μην γίνει και η Διεθνής 'Εκθεση μουσείο. ΣΩΤΗΡΙΟΣ ΚΟΥΒΕΛΑΣ: Θα γίνει το ΠΑΣΟΚ.
ΑΝΔΡΙΑΝΗ ΛΟΥΛΕ: Σας απάντησαν άλλοι.
Μέχρι σήμερα, κύριε Υπουργέ, δεν έχουν διαψευσθεί επίσης τα δημοσιεύματα και οι φήμες, που θέλουν διάφορα επιχειρησιακά σχήματα να ενδιαφέρονται να μεταφέρουν την 'Εκθεση από τη Θεσσαλονίκη στην Αθήνα. Και είναι η πρώτη φορά που γίνεται διά στόματος Υπουργού, δηλαδή εσείς πριν από λίγο διαψεύσατε ότι μπορεί να έρθει η 'Εκθεση στη Θεσσαλονίκη. Μακάρι να είναι έτσι, θα πω εγώ. Και λέω μακάρι, γιατί ειδικά στη ΔΕΘ έχουν γίνει τα πιο απίστευτα και τα πιο απίθανα πράγματα. Οι εργαζόμενοι εκεί έχουν τεράστια εμπειρία και τεχνογνωσία. Αποτελούν το πολύτιμο ανθρώπινο κεφάλαιο για την επιτυχή λειτουργία του θεσμού, αλλά και την εξασφάλιση για την συνέχειά του, ανεξάρτητα από τη διεύθυνση είτε είναι δημόσια είτε είναι ιδιωτική.
'Ενα χρόνο μετά τον ειδικό νόμο για τη ΔΕΘ, έγιναν δύο πράγματα: Πρώτον, ένας διεθνής διαγωνισμός που ακυρώθηκε, μια τροπολογία στη Βουλή πριν λίγες μέρες, στις 12.1, με την οποία το Υπουργείο Μακεδονίας-Θράκης χρήζεται ως ο αποκλειστικός εποπτεύων πολιτικός φορέας της έκθεσης. Και οι δύο διαδικασίες δεν προμηνύουν τίποτα θετικό.
Δείχνουν σχεδιασμούς και σκοπιμότητες, δηλαδή σχεδιασμό για να λείψουν οι πολιτικές έριδες μεταξύ Υπουργείων -πολύ σωστά είπε και εκεί ο κ. Πολύδωρας για τις αρμοδιότητες- και σκοπιμότητες για να οργανωθούν και να μεθοδευτούν καταστάσεις, που θα καταλήξουν σε επιθυμητά αποτελέσματα γι' αυτούς που επεδίωκαν και ακύρωσαν το διαγωνισμό και στα ανταλλάγματα.  Τέλος, άλλο ένα γεγονός είναι ότι η επιχείρηση "Τεγόπουλος" συμμετείχε στο σχήμα του ομίλου, που αποχώρησε από το διαγωνισμό και ανακοίνωσε την οριστική της αποχώρηση από τον όμιλο και ότι στο μέλλον δεν θα ενδιαφερθεί για την 'Εκθεση Θεσσαλονίκης, επιβεβαιώνοντας την παγκόσμια θεωρία και πρακτική, ότι όπου δεν επικρατούν διαφανείς ανταγωνιστικοί και ισότιμοι όροι, περιορίζεται έως εκμηδενισμού και το επιχειρησιακό ενδιαφέρον για συμμετοχή.
Τελειώνω, κύριε Πρόεδρε, λέγοντας ότι για μας το κρίσιμο ερώτημα παραμένει: Πού και πώς παίρνονται οι αποφάσεις, πώς προστατεύεται και πώς αξιοποιείται το δημόσιο συμφέρον; Ευχαριστώ.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ιντζές έχει το λόγο. 
ΑΝΑΣΤΑΣΙΟΣ ΙΝΤΖΕΣ: Κυρίες και κύριοι συνάδελφοι, όταν το 1926 ο αείμνηστος Νικόλαος Γερμανός έσπασε τον κλοιό, τα τείχη που απέκοπταν τη Θεσσαλονίκη από την ενδοχώρα της, δηλαδή η προ της διαμόρφωσης των ελληνικών συνόρων στη Μακεδονία με τους πολέμους 1912-1913, είχε κάνει μια εθνική πράξη. Μπορεί να είχε κέντρο τη Θεσσαλονίκη, αλλά συνέδεσε τον ιστορικό δεσμό της Θεσσαλονίκης ως οικονομικού, εμπορικού, πολιτιστικού και διαμετακομιστικού κέντρου με τη χερσόνησο του Αίμου, την κεντρική Ευρώπη τότε.
Σήμερα βεβαίως η Θεσσαλονίκη μπορεί να παίξει ρόλο και στις παρευξείνιες χώρες και στην ανατολική Μεσόγειο. Αυτή η έκθεση εδραιώθηκε πανελλήνια και η πολιτεία υιοθέτησε το θεσμό αυτό ως αποκλειστικό φορέα, ως αποκλειστικό όργανο άσκησης εκθεσιακής και εμπορικής εξαγωγικής πολιτικής.
Γι'αυτό, όπως θυμούνται οι παλαιότεροι, η Διεθνής 'Εκθεση Θεσσαλονίκης υπήγετο στο Υπουργείο Εμπορίου μέχρι το 1979-1980 -αν θυμάμαι πολύ καλά- και μετά υπήχθη στις αρμοδιότητες του Υπουργείου Εθνικής Οικονομίας.  Λειτούργησε βεβαίως μέχρι το 1977 ως νομικό πρόσωπο δημοσίου δικαίου και μετέπειτα ως ανώνυμος εταιρεία.
Επομένως η πρώτη παρατήρηση είναι ότι δεν δικαιολογείται η ιδιωτικοποίησή της και η διάσπασή της σε δύο σκέλη, τη Δ.Ε.Θ. Α.Ε., η οποία διαχειρίζεται μόνο τις πάγιες εγκαταστάσεις, γήπεδα και κτίρια και η δεύτερη την εκθεσιακή πολιτική, η οποία βεβαίως έχει απελευθερωθεί, αλλά αυτό δεν λέει τίποτα, κύριε Υπουργέ.
Σας καλώ, λοιπόν, να μου απαντήσετε για το αν ο Οργανισμός Προώθησης Εξαγωγών είναι νομικό πρόσωπο δημοσίου δικαίου και ασκεί εμπορική, εξαγωγική πολιτική. Αν, λοιπόν, αυτή η αρμοδιότητα του ΟΠΕ υπήγετο στη Διεθνή 'Εκθεση Θεσσαλονίκης, ως αποκλειστικός φορέας άσκησης εμπορικής πολιτικής, εξαγωγικής πολιτικής και διοργάνωσης διεθνών εκθέσεων, όχι όμως με αποκλειστικότητα εφόσον έχουν απελευθερωθεί οι εκθεσιακές αγορές, να ο ένας λόγος -που εδώ ίσως να συμφωνώ με τον κ. Πολύδωρα- για τον οποίο μπορούσε να μείνει νομικό πρόσωπο δημοσίου δικαίου και να ασκεί αρμοδιότητες και αποκλειστικά κρατικές, όπως ο ΟΠΕ και ιδιωτικής οικονομίας σε ανταγωνιστικό επίπεδο.
Η μονομανία όμως της Κυβέρνησης -και εδώ ξεπέρασε και τη Νέα Δημοκρατία που είναι ο ιδεολογικός, κομματικός φορέας της φιλελεύθερης ιδεολογίας και πολιτικής- την έχει οδηγήσει στην ιδιωτικοποίηση και της Διεθνούς Εκθέσεως Θεσσαλονίκης με τη μορφή, που έχει πάρει σήμερα η Δ.Ε.Θ.  Α.Ε. που διαχειρίζεται τα πάγια και οι Ελληνικές Εκθέσεις HELLEXPO Α.Ε.  που έχουν την ευθύνη διοργάνωσης εκθέσεων.
'Οταν συνεζητείτο το σχετικό νομοσχέδιο στη Βουλή, εγώ είχα πει τότε ότι δεν ψηφίζαμε νομοσχέδιο, αλλά εκφωνούσαμε όλοι επικηδείους λόγους της Διεθνούς Εκθέσεως Θεσσαλονίκης, την οποία δε βλέπαμε ως ένα όργανο, ως ένα στολίδι της Θεσσαλονίκης -είναι και αυτό- αλλά με μία άλλη αντίληψη, μια αντίληψη των πανελλήνων, διότι πιστεύουμε ακραδάντως ότι πανελλήνια, πανελλαδική πολιτική μπορούν να ασκούν και διάφορα όργανα του κράτους, που δεν εδρεύουν στην Αθήνα.
Βεβαίως, με αυτήν την έννοια πιστεύουμε και ελπίζουμε και απαιτούμε όλοι οι 'Ελληνες Βουλευτές έτσι να βλέπουν και τη Διεθνή 'Εκθεση Θεσσαλονίκης και να την υπερασπίζονται.
Εγώ είχα πει στη συζήτηση επί του νομοσχεδίου, που ήδη είναι νόμος του κράτους, ότι η Διεθνής 'Εκθεση Θεσσαλονίκης εκ των πραγμάτων θα μεταφερθεί στην Αθήνα, γιατί οι νόμοι της αγοράς είναι αμείλικτοι.
Και όπως είπε ο κ. Πολύδωρας πολύ σωστά ότι και στα πλαίσια της ιδιωτικής οικονομίας μπορούν να τεθούν ασφαλιστικές δικλείδες, για να μη χάσει τη φυσιογνωμία που είχε αποκτήσει μέχρι τώρα η Διεθνής 'Εκθεση Θεσσαλονίκης, όπως ανέφερε άλλες εκθέσεις άλλων μεγάλων πόλεων και της Ευρώπης και άλλων ηπείρων, εγώ προσθέτω ότι δεν είναι σώνει και καλά ανάγκη να είναι οι διεθνείς εκθέσεις νομικά πρόσωπα ιδιωτικού δικαίου, μπορεί να είναι και δημοτικές επιχειρήσεις, όπως είναι η Διεθνής 'Εκθεση του Μιλάνου.
Κυρίες και κύριοι συνάδελφοι, θα κάνω ορισμένα συγκεκριμένα ερωτήματα στον κύριο Υπουργό Μακεδονίας-Θράκης. Είναι ένα ευχάριστο γεγονός, που για πρώτη φορά, από όσα γνωρίζω από την κοινοβουλευτική μου πείρα -και  είναι περίπου ενδεκαετής- ο Υπουργός Μακεδονίας-Θράκης υφίσταται έλεγχο.            Διότι για να υφίσταται έλεγχο, σημαίνει ότι έχει κάποιες σοβαρές αρμοδιότητες. Γιατί μέχρι τώρα το Υπουργείο Μακεδονίας-Θράκης ήταν Υπουργείο τελετών και πανηγύρεων.
ΒΥΡΩΝ ΠΟΛΥΔΩΡΑΣ: Ωραίο αυτό.
ΑΝΑΣΤΑΣΙΟΣ ΙΝΤΖΕΣ: Ναι.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Από χθες.
ΑΝΑΣΤΑΣΙΟΣ ΙΝΤΖΕΣ: Από χθες, ναι. Γι' αυτό, παρεμπιπτόντως αναφέρω, ψήφισα και τη διάταξη μεταφοράς της εποπτείας της Διεθνούς Εκθέσεως Θεσσαλονίκης αποκλειστικώς από τον Υπουργό Μακεδονίας-Θράκης, για να μη συμπράττει, όπως μέχρι τώρα που συνέπραττε ο Υπουργός Εθνικής Οικονομίας.  Είπα, όμως, και χθες στην αρμόδια επιτροπή, το λέω και σήμερα, αυτή η μεταφορά εποπτείας στη Διεθνή 'Εκθεση Θεσσαλονίκης από το Υπουργείο Μακεδονίας-Θράκης είναι ύποπτη. Γιατί; Διότι έγινε, όταν απέτυχε κατά τρόπο σκανδαλώδη -και θα επανέλθω- ο διαγωνισμός, για να εισέλθουν στις Ελληνικές Εκθέσεις Α.Ε. οι ιδιώτες. Δηλαδή ο τρόπος ιδιωτικοποίησης της εταιρείας ελληνικές εκθέσεις, HELEXPO Α.Ε.
Είπε ο κύριος Υπουργός ότι απεχώρησαν οι δύο από τις τρεις κοινοπραξίες, που έδειξαν ενδιαφέρον, διότι έθετε πολλούς περιορισμούς η διακήρυξη στο μάνατζμεντ και είχε και πολλές βαριές οικονομικές υποχρεώσεις.
Το πρώτο και καθοριστικό ερώτημα, που θέτω, είναι: Μετά την αποχώρηση των δύο και έως ότου εξ ανάγκης κριθεί ο μόνος που έμεινε -αυτός που πληρούσε τις προϋποθέσεις του διαγωνισμού- και έδειξε ενδιαφέρον μέχρι το τέλος, θα εκαλείτο να αναλάβει το ποσοστό του κεφαλαίου, που θα ιδιωτικοποιείτο, οι εταιρείες που αποχώρησαν είχαν ήδη αρχίσει να βάλλουν εναντίον του διαγωνισμού και επεκαλούντο ιδίως αδιαφάνεια στο διαγωνισμό.  Το πρώτο ερώτημα είναι το εξής: Εφόσον οι ίδιες απεσύρθησαν, γιατί μετά ενδιαφέρθηκαν για τη διαφάνεια ή μη διαφάνεια του διαγωνισμού; Το συμπέρασμα το δικό μου είναι ότι απεχώρησαν και εξεβίαζαν, για να ματαιωθεί ο διαγωνισμός.
Δεύτερον, γνώριζαν οι αποχωρήσασες κοινοπραξίες τους οικονομικούς όρους, που είχε προσφέρει η εναπομείνασα κοινοπραξία; Και ζητώ, κύριε Υπουργέ, να κατατεθούν και η διακήρυξη και η προσφορά στη Βουλή, για να ασκήσουμε έλεγχο επί εγγράφων, διότι δεν τις γνωρίζουμε. Εγώ όμως ξέρω ότι η κοινοπραξία, στην οποία μετείχε και ο Λαμπράκης και ο Οίκος Μπρακατσέλου ήταν αυτοί που ήθελαν να πάρουν την εταιρεία και αυτοί ματαίωσαν το διαγωνισμό, διότι όπως είπε και η κ. Λουλέ, ενώ υπήρχε εισήγηση της "ΙΟΝΙΚΗΣ ΦΑΙΝΑΝΣΙΑΣ" να κατακυρωθεί ο διαγωνισμός στην εναπομείνασα μοναδική κοινοπραξία, δεν έγινε και την τελευταία στιγμή μονολεκτικά και αδικαιολόγητα κηρύχθηκε ο διαγωνισμός άγονος. Εδώ είναι το ύποπτο και θέλω να δώσετε εξηγήσεις, διότι σε όλα τα ανώδυνα δώσατε εξηγήσεις. Στο κρίσιμο σημείο τι επεκαλούντο οι κοινοπραξίες, όταν αποχώρησαν, για να ματαιωθεί ο διαγωνισμός, δεν το είπατε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δύο λόγους προέβαλλαν.
ΑΝΑΣΤΑΣΙΟΣ ΙΝΤΖΕΣ: Μετά την αποχώρηση. Τι επικαλούντο για να ματαιωθεί ο διαγωνισμός; Υπάρχουν γραπτά που έλεγαν ότι είναι άκυρος.               Γιατί ήταν άκυρος; Το τρίτο είναι αν η νέα διακήρυξη θα έχει ως βάση τουλάχιστον την προσφορά της κοινοπραξίας που είχε μείνει. Αν δηλαδή η νέα διακήρυξη έχει κατώτερο τίμημα από την προσφορά της κοινοπραξίας που απέμεινε στον διαγωνισμό, τότε θα γίνει σκάνδαλο και θα βοά όλη η Ελλάδα.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Κούβελας έχει το λόγο. ΣΩΤΗΡΙΟΣ ΚΟΥΒΕΛΑΣ: Κύριε Πρόεδρε, θα μου επιτρέψετε να ζητήσω μια διευκρίνηση από τον κύριο Υπουργό, αν θέλει να απαντήσει.
Κύριε Υπουργέ, καλά κατάλαβα ότι οι αποχωρήσαντες  προέβαλαν δύο λόγους. Ο ένας ότι υπάρχει πλειοψηφία του δημόσιου φορέα και άρα αυτοί θα βάλουν τα ωραία τους λεφτά και δεν θα μπορούν να κάνουν κουμάντο. Καλώς είναι αυτό; Αυτή είναι η μια αιτιολογία; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ασφυκτικός έλεγχος είναι η φράση που χρησιμοποίησα.
ΣΩΤΗΡΙΟΣ ΚΟΥΒΕΛΑΣ: Αυτή είναι, λοιπόν, η μια αιτιολογία και η άλλη αιτιολογία είναι ότι απαιτούσε η διακήρυξη,  15% των ακαθαρίστων εσόδων και αυτό το θεώρησαν  υπερβολικό τίμημα.
Εξέφρασε ο κ.  Πολύδωρας την απορία πάνω σ'αυτά τα δύο, πώς είναι νοητό κάποιος που πήρε μέρος στον διαγωνισμό, γνωρίζοντας τους όρους αυτούς που είναι βασικοί όροι, εκ των υστέρων να αποχωρεί σε κάποια φάση της διαδικασίας, δηλώνοντας ότι αυτά τα πράγματα δεν είναι σοβαρά και δεν μπορεί αυτός να τα αντέξει. Εσείς απαντήσατε ότι αυτά δεν ήσαν όροι γνωστοί εξ'υπαρχής, αλλά στη δεύτερη φάση του διαγωνισμού προσδιορίστηκαν και γνωστοποιήθηκαν.
Μα, είναι διαγωνισμός αυτός ή καρνάβαλος; Δηλαδή φώναξαν ανθρώπους να πάρουν μέρος σ'ένα διαγωνισμό και δεν γνώριζαν ότι αυτή θα είναι η σύνθεση της πλειοψηφίας; Αυτά θα είναι τα δικαιώματα τα δικά τους; Δηλαδή προσερχόμενοι τι δήλωναν ότι είναι πρόθυμοι να κάνουν;  'Ο,τι τους πει η Κυβέρνηση; Μήπως, λοιπόν, η Κυβέρνηση έκανε μια πρώτη ανακοίνωση, ήθελε να δει ποιοι θα εμφανιστούν και ανάλογα με το ποιοι θα εμφανίζονταν θα προσδιόριζε τους περαιτέρω όρους; Δηλαδή  αν εμφανίζονταν κάποιοι που ήταν αρεστοί στην Κυβέρνηση, θα έλεγε ότι θέλει 10%; Αν ήταν κάποιοι άλλοι που ήθελε να τους αποκλείσει οπωσδήποτε θα έλεγε ότι θέλει 20%; Είναι σοβαρά πράγματα αυτά; Είναι δυνατόν να έρχεται Υπουργός και να διατείνεται αυτά τα πράγματα; Παρά ταύτα όμως, οι συμμετέχοντες άλλα καταγγέλλουν...
Παρακαλώ, κύριε Υπουργέ, μη γελάτε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είναι αρεστοί αυτοί...
ΣΩΤΗΡΙΟΣ ΚΟΥΒΕΛΑΣ: Σας λέω, κύριε Υπουργέ, ότι τέτοιοι διαγωνισμοί ούτε στην Ουγκάντα δεν γίνονται. Να καλούμε δηλαδή τους ανθρώπους και να μη ξέρουν τι ζητάμε απ'το διαγωνισμό και καθ'οδόν, ανάλογα αν μας αρέσουν οι φάτσες τους ή δεν μας αρέσουν, να προσδιορίζουμε όρους; Οι ίδιοι που συμμετείχαν, καταγγέλλουν δύο διαφορετικά πράγματα. Οι μεν που απεχώρησαν λένε ότι ενώ είχατε αφήσει ελεύθερο το ποσοστό συμμετοχής του αλλοδαπού και βάσει αυτού βαθμολογήθηκαν οι συμμετέχοντες, στη συνέχεια, το ποσοστό αυτό το προσδιορίσατε άνω του 15% με συνέπεια αυτοί, οι καταγγέλλοντες δηλαδή, να μην έχουν την προϋπόθεση, την οποία εκ των υστέρων προσδιορίσατε.
Οι δε εναπομείναντες για τους οποίους είχατε πει ότι είναι εξαιρετικοί, έδωσαν καλή προσφορά, είναι συμφέρουσα η προσφορά, έχουν εμπειρίες, κάνουν δείχνουν, αυτούς θα επιλέξουμε, σας καταγγέλλουν ότι παρ'όλο ότι αυτά ήταν όπως τα θέλατε και είχατε εξαγγείλει ότι εκεί θα καταλήξετε, σας καταγγέλλουν ότι πιεστήκατε από άλλους, δεν ξέρουμε από ποιους και τους αποκλείσατε. Εν πάση περιπτώσει, κρίνατε μη συμφέρουσα την προσφορά τους.
Αυτά είναι, κύριε Πρόεδρε, επί των οποίων πρέπει να δώσει διευκρινίσεις και απαντήσεις ο κύριος Υπουργός. Και όταν βγαίνει ένας εκ των συμμετεχόντων και λέει, εγώ δεν πρόκειται να ξαναπάρω μέρος σε τέτοιους διαγωνισμούς αισθάνεται η Κυβέρνηση υπερηφάνεια για τη διαφάνεια και για τους όρους τους οποίους η ίδια προσδιορίζει και για τη εικόνα που δείχνει η Κυβέρνηση διεθνώς; ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σαλαγκούδης έχει το λόγο. ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, στην πρωτολογία περιμέναμε από τον κύριο Υπουργό, γι' αυτό και του φερθήκαμε πατριωτικά, να μας δώσει διευκρινίσεις, γιατί υπάρχουν μεγάλα ερωτηματικά και για το ρόλο του ίδιου του κυρίου Υπουργού στη διυπουργική των τριών Υπουργών. Γιατί είναι γεγονός ότι η μεν μια κοινοπραξία κατηγορεί ότι μετά από πιέσεις αυτή η οποία τελικά συμμετείχε ως το τέλος, ότι με πιέσεις ακύρωσαν και κήρυξαν άγονο το διαγωνισμό, η δε άλλοι οι οποίοι δεν συμμετείχαν και απεχώρησαν είπαν ότι εμείς υποβάλαμε τους φακέλους μας, ότι έχουμε 10% συμμετοχή όπως απαιτούσε η προκήρυξη συμμετοχής ξένου συνεταίρου και τελικά μας έκαναν  15%. Είναι οι ισχυρισμοί των αντιμαχομένων.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Τώρα λέτε για τους ισχυρισμούς. 'Ερχεσθε με αυτούς που κατηγορείτε.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, εάν αυτούς τους ισχυρισμούς τους αμφισβητείτε να πείτε ότι δεν υπάρχουν. Και επιπλέον έδινε και μπόνους, γιατί η εναπομείνασα εταιρεία είχε 20% συμμετοχή και επομένως, έπαιρνε μπόνους από την υπερβολική συμμετοχή της. Αλλά εκείνο που θέλω να πω είναι η ανακολουθία σας, κύριε Υπουργέ, που στις 12 Νοεμβρίου περιχαρής δηλώνεται στους δημοσιογράφους ότι η αξιολόγηση της προσφοράς της  κοινοπραξίας συνέργεια ελληνικές εκθέσεις που έχει στα χέρια του ο Υπουργός Εθνικής Οικονομίας ο κ. Παπαντωνίου είναι ικανοποιητική. Στη συνέχεια στις 16 Νοεμβρίου δηλώνετε και διευκρινίζετε ότι το μπίζνες πλαν συνέργεια ελληνικές εκθέσεις θεωρείται ικανοποιητικό με βάση τη μέχρι σήμερα πορεία του εθνικού εκθεσιακού φορέα. Τη Δευτέρα 15 Νοεμβρίου δηλώνετε "Μέσα στην εβδομάδα θα υπάρχει η οριστική απόφαση σχετικά με την πώληση του 45% της εταιρείας Διοργάνωση Εκθέσεων, είναι από τις καλές προσφορές.  Το επιχειρησιακό σχέδιο θέλει απλώς τεκμηρίωση της υλοποίησής του, γι' αυτό το λόγο θα ζητηθούν διευκρινίσεις", προσθέτει μάλιστα ότι "μπορεί να μη χρειαστεί δεύτερη συνεδρίαση, αλλά να αποφασίσουμε με τηλεφωνική επικοινωνία". Δηλαδή, το πράγμα είναι τελειωμένο.
Την Πέμπτη 2 Δεκεμβρίου, σε προσπάθεια να δικαιολογήσετε τα αδικαιολόγητα, υποστηρίζετε διευκρινίζοντας τη λιτή ανακοίνωση του Υπουργείου Εθνικής Οικονομίας "Η οικονομική προσφορά, η οποία στις 12 και  16 Νοεμβρίου ήταν καλύτερη από την αναμενόμενη κρίθηκε τελικώς οριακή".             Αυτά λέτε κύριε Υπουργέ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ουδέποτε έκανα τέτοιες δηλώσεις. Γνωρίζω από πού τα διαβάζετε. Ουδέποτε τις έχω κάνει και τις έχω διαψεύσει και στο έντυπο, που κρατάτε στα χέρια σας.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Υπουργέ, αν δεν τις έχετε κάνει αυτές τις δηλώσεις, θα αναζητήσουμε τις εφημερίδες. Εσείς όμως εδώ στην ανακολουθία σας αυτή έχετε πρόβλημα. Και μη μου λέτε ότι ουδέποτε τις έχετε κάνει, διότι είσαστε περιχαρής μέχρι τις παραμονές που αυτή αναβλήθηκε.
Εξάλλου δεν είστε μόνο εσείς. Και άλλοι Υπουργοί έλεγαν ότι το πράγμα προχωράει και τελειώνει. Τι έγινε τώρα τις τελευταίες βραδιές;  'Ισως εσείς ξέρετε, ίσως μπορεί να μην ξέρετε και ξέρει ο κ. Παπαντωνίου, εν πάση περιπτώσει, που δεν είναι παρών. Εσείς όμως μπορείτε από εκεί να το μάθετε.
ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ορφανός έχει το λόγο. 
ΓΕΩΡΓΙΟΣ ΟΡΦΑΝΟΣ: Κύριε Υπουργέ, νομίζω ότι στην πρωτολογία δεν δώσατε επαρκείς εξηγήσεις σε αρκετά θέματα. Ελπίζω στο χρόνο που θα έχετε κατά τη δευτερολογία σας να μας δώσετε κάποια απάντηση.
Εγώ θα ήθελα να θέσω κάποια θέματα, τα οποία προέκυψαν είτε από την πρωτολογία σας είτε να θέσω μερικά ακόμη εκ νέου.
Είπατε ότι η Kυβέρνηση θωρακίζει με όπλα τη ΔΕΘ, ώστε στο καθεστώς ανταγωνισμού που υπάρχει σήμερα να μπορεί να ανταγωνιστεί τις ξένες και ημιδαπές εταιρείες. Μάλιστα για να αιτιολογήσετε αυτήν την τοποθέτησή σας φέρατε ως παράδειγμα ότι το 55% της αγοράς σήμερα γίνεται από άλλες εταιρείες, εκτός ΔΕΘ και κυρίως στην Αθήνα. Και ως σημείο εκκινήσεως βάλατε το 1992. Να υπενθυμίσω ότι από το 1993 -η Νέα Δημοκρατία ήταν οκτώ μήνες στην κυβέρνηση το 1993- είσαστε κυβέρνηση. Δηλαδή επτά χρόνια αυτό το 55% της αγοράς σεις επιτρέψατε να το παραλάβουν άλλοι και δεν πήρατε τα κατάλληλα μέτρα για τη ΔΕΘ. Και αν νομίζετε ότι κατάλληλα μέτρα είναι η διοργάνωση εκθέσεων, όπως αυτήν του αθλητισμού, μαζεύοντας τις ομοσπονδίες που ελέγχει η Κυβέρνηση, αυτό δεν σημαίνει ότι δίνουμε ώθηση στην ΔΕΘ και βελτιώνουμε την ανταγωνιστικότητά της.
Αναφερθήκατε επίσης στους εργαζομένους. Εδώ υπάρχει μια πραγματικότητα. Είπατε ότι εξασφαλίστηκαν όλα τα δικαιώματά τους. Οι ίδιοι όμως λένε και διαπιστώνουν ότι δεν μεταφέρονται τα συνταξιοδοτικά τους δικαιώματα. Αναφερθήκατε στο εφάπαξ που είπατε ότι θα το λύσετε.  Θα ήθελα μια ρητή δέσμευσή σας, ως Υπουργού, ότι οι εργαζόμενοι θα έχουν τουλάχιστον τα ίδια δικαιώματα είτε αυτά αφορούν αμοιβές είτε ασφαλιστικά είτε συνταξιοδοτικά, με αυτά που είχαν μέχρι σήμερα.
'Ενα άλλο σημείο που νομίζω ότι πρέπει να ξεκαθαρίσετε είναι το εξής.  Είπατε ότι ήλθαν οι εταιρείες στο συγκεκριμένο διαγωνισμό, αλλά είναι φανερό ότι ήλθαν χωρίς να ξέρουν τους όρους. Δεν ήξεραν τους όρους, γιατί δεν τους δώσατε εσείς ή δεν τους μελέτησαν εκείνοι ή ποιους καλέσατε για να αναλάβουν αυτό το μεγάλο έργο; Εδώ τίθεται ένα σοβαρό ερώτημα. Είπατε ότι τόσο το τίμημα όσο και το επιχειρησιακό σχέδιο δεν ήταν ανάλογα των προσδοκιών. Εδώ υπάρχει μια ανακοίνωση επίσημη της εταιρείας με την επωνυμία "... ΕΚΘΕΣΕΩΝ", η οποία λέγει ότι η οικονομική μας προσφορά ήταν κατά πολύ μεγαλύτερη του αναμενομένου από το Υπουργείο και τον χρηματοοικονομικό σύμβουλό του, που προεκτιμούσε το τίμημα μεταξύ 3,5 και 4,2 δισεκατομμύρια. Αυτό αφορά το 45%. 'Ηθελα να επιβεβαιώσετε αν πραγματικά υπάρχει μια τέτοια  προεκτίμηση, διότι αυτοί έχουν γράψει ότι προσέφεραν 5,1 δισεκατομμύρια.         Και αν διέρρευσε, πώς διέρρευσε σε κάποιους συγκεκριμένους να γνωρίζουν το τίμημα και πώς κάποιοι άλλοι δεν το ήξεραν και πώς το βγάζουν σε ανακοίνωση, στην οποία εσείς δεν έχετε αναφερθεί; Θέλω να μας επιβεβαιώσετε αν πράγματι υπάρχει τέτοιο τίμημα. Δηλαδή αν ο χρηματοοικονομικός σύμβουλος προέβλεπε ότι η αξία του 45% ήταν μεταξύ αυτών των ορίων, τα οποία σας ανέφερα.
Σήμερα συζητάμε εδώ για το μέλλον της ΔΕΘ, μιλήσατε πάνω από μισή ώρα και δεν μας είπατε τι μέλλει γενέσθαι. Δεν μας είπατε τι θα γίνει από εδώ και πέρα. Είναι ένα ερώτημα στο οποίο έχετε υποχρέωση να μας απαντήσετε, εκτός αν συνεχίζουμε χωρίς πυξίδα. Και αυτό είναι χειρότερο από το να πηγαίνουμε σε μια κατεύθυνση που είναι ελαφρά ή πολύ λάθος. Αλλά όταν πας χωρίς πυξίδα πλέον, δεν έχεις καμιά κατεύθυνση. Ευχαριστώ πολύ.  ΠΡΟΕΔΡΕΥΩΝ (Δημήτριος Β. Κωστόπουλος): Το λόγο έχει ο Υπουργός Μακεδονίας Θράκης κ. Μαγκριώτης.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θέλω κατ' αρχάς, κύριοι συνάδελφοι -γιατί η κυρία συνάδελφος του Συνασπισμού δεν είναι πλέον εδώ- και για την αγαπητή συνάδελφο να πω ότι όταν ένα θέμα δεν το γνωρίζεις, δεν μπορεί να λες ανακρίβειες. Βεβαίως υπάρχει το κομματικό καθήκον να αναγνώσεις ένα κάποιο κείμενο, το οποίο κάποιοι άλλοι σου έχουν συντάξει,  αλλά είναι λάθος, επαναλαμβάνω, αυτό να είναι γεμάτο ανακρίβειες.
Χαρακτηριστικά είπε ότι πορεύεται χωρίς διοίκηση η 'Εκθεση.
Πραγματικά εγώ στενοχωριέμαι όταν με τέτοια επιχειρήματα συζητούμε στη Βουλή. 'Οταν ήταν παρούσα και να μην το γνώριζε, τουλάχιστον ήταν παρούσα, όταν ανέπτυξα την πρωτομιλία μου και αναφέρθηκα στις δραστηριότητες, στους στόχους στις νέες εκθέσεις. Και όλα αυτά βεβαίως κάτω από κάποια διοίκηση σχεδιάζονται και πραγματοποιούνται, σχεδιάζονται και αποφασίζονται.
Βεβαίως, κυρία εκπρόσωπε του Συνασπισμού, και διοίκηση υπάρχει και σχεδιάζει και λειτουργεί η 'Εκθεση. Λυπάμαι πολύ.
ΓΕΩΡΓΙΟΣ ΣΑΛΑΓΚΟΥΔΗΣ: Ο διευθύνων σύμβουλος ζει υπό την Δαμόκλειο σπάθη ότι θα φύγει οσονούπω.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Παρακαλώ, κύριε Σαλαγκούδη.
Τώρα να έρθω στον κ. Πολύδωρα.
Κύριε Πολύδωρα, βεβαίως δεν ήταν τοπικό θέμα της Θεσσαλονίκης η 'Εκθεση. Ξέρουμε όμως ότι υπάρχουν επιχειρηματικά συμφέροντα που θέλουν να περιορίσουν τη δραστηριότητά τους στη Θεσσαλονίκη -δεν είναι σημερινάκαι να τη μετακινήσουν σε διαφορετικά γεωγραφικά σημεία, επιχειρηματικά συμφέροντα από την Αθήνα, τα οποία θέλουν να τη μεταφέρουν στην Αθήνα, γιατί εδώ αναπτύσσουν τις δραστηριότητές τους. Και επειδή η Αθήνα είναι 4,5 εκατομμύρια, είναι το μεγάλο καταναλωτικό κέντρο, βεβαίως αν αφεθείς στους νόμους της αγοράς, αυτό θα ολοκληρωθεί, αυτό που ήδη έγινε που ορθότατα είπε ο κ. Ορφανός, βεβαίως υπάρχουν και ευθύνες στη Νέα Δημοκρατία όταν δέχθηκε την κοινοτική οδηγία και δεν έκανε ταυτοχρόνως την αναπροσαρμογή. Και οι ευθύνες μετέπειτα και στις κυβερνήσεις του ΠΑ.ΣΟ.Κ. που και αυτές μέχρι το 1998 δεν προχώρησαν στις θεσμικές αναπροσαρμογές, που έπρεπε να προχωρήσουν.
ΒΥΡΩΝ ΠΟΛΥΔΩΡΑΣ: Μα, γι' αυτό είμαστε εδώ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Σας παρακαλώ. Αυτή είναι η πραγματικότητα. Γι' αυτό είμαστε εδώ, έστω και στην οριακή στιγμή φέραμε αυτή τη θεσμική προσαρμογή. Εγώ έτσι θέλω να συζητώ. Δεν θέλω να μονολογώ ή να αποκρύπτω τις ευθύνες μιάς κυβέρνησης ή της άλλης. Γιατί θέλω πράγματι γύρω από την 'Εκθεση έναν ειλικρινή και ανοικτό διάλογο.  Μας είπατε, κύριε Πολύδωρα, ότι η 'Εκθεση είναι καταξιωμένη στη συνείδηση του ελληνικού λαού σαν το μεγάλο γεγονός, το πολιτισμικό και το οικονομικό. Βεβαίως. Και ευχαριστούμε τους Πανέλληνες που έτσι νιώθουν την 'Εκθεση. Η πραγματικότητα όμως είναι διαφορετική, κύριε Πολύδωρα. Η πραγματικότητα είναι ότι τα τελευταία χρόνια από το 1992 και μετά, η 'Εκθεση έχει μεταφερθεί, όσον αφορά τις δραστηριότητές της και μένουν οι εγκαταστάσεις και η σφραγίδα στη Θεσσαλονίκη. Και εμείς θέλουμε να επανακτήσει η 'Εκθεση το δυναμισμό, να πολλαπλασιάσει τις δραστηριότητες στη νέα εποχή του ελεύθερου ανοικτού ανταγωνισμού. Δεν θέλουμε να μείνουμε με τη μουσιακή ανάμνηση, τη συναισθηματική ανάμνηση του παρελθόντος.
ΒΥΡΩΝ ΠΟΛΥΔΩΡΑΣ: Συμφωνούμε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Γι' αυτό χρειάζεται η τομή.
Και θέλω να σας πω, κύριε Πολύδωρα, ότι η Θεσσαλονίκη μπορεί, έχει τις δυνατότητες, η οικονομία της, ο παραγωγικός της κόσμος, ο επιστημονικός της κόσμος έχει τη δυνατότητα να στηρίξει διεθνή γεγονότα. Η Θεσσαλονίκη είναι η πόλη των δυναμικών, διεθνών πρωτοβουλιών της Ελλάδας. Και δεν είναι μόνο με τη Διεθνή 'Εκθεση. Είναι με τον Οργανισμό Ανασυγκρότησης της Βαλκανικής που δεν πρόκειται ποτέ να ξεκινήσει. Ξεκίνησε τη δραστηριότητά του στη Θεσσαλονίκη. Είναι με το το μοναδικό ευρωπαϊκό κέντρο στην Ελλάδα, που η Κυβέρνησή μας και αυτό το τοποθέτησε στη Θεσσαλονίκη. Είναι με την Παρευξείνια Τράπεζα και είναι με μία σειρά άλλους φορείς και διαδικασίες. Η πόλη της Θεσσαλονίκης γίνεται πλέον ο πόλος της δυναμικής παρουσίας στο εξωτερικό, στο διεθνές σκηνικό της Ελλάδας. 'Ετσι, λοιπόν η Θεσσαλονίκη μπορεί και η βόρεια Ελλάδα να  οργανώσει αυτήν την οικονομική και την πολιτική και διοικητική εξουσία.    Δεν χρειάζεται συνεχώς το αθηναϊκό κέντρο, δεν χρειάζεται συνεχώς την κεντρική διοίκηση. Μπορούμε περιφερειακά και αποκεντρωμένα να οργανώσουμε διεθνείς πρωτοβουλίες για το σύνολο της Ελλάδας. Διαφορετικά γιατί συνεχώς λένε όλοι ότι η Θεσσαλονίκη είναι η οικονομική πρωτεύουσα της Βαλκανικής, όταν δεν έχει τη δυνατότητα να διαχειρισθεί αυτούς τους τίτλους, που τόσο εύκολα της δίνετε; Εμείς δουλεύουμε για να κάνουμε πράξη αυτές τις διακηρύξεις και τους τίτλους και τις κάναμε.
Ο Πρωθυπουργός, Κωνσταντίνος Σημίτης, από τα εγκαίνια της 'Εκθεσης του 1998, είχε ανακοινώσει ότι η αρμοδιότητα της ΔΕΘ θα περιέλθει στο Υπουργείο Μακεδονίας-Θράκης. Και στο νόμο που ψηφίσαμε, αυτή η αρμοδιότητα μοιράστηκε με κύρια ευθύνη του ΥΠΕΘΟ, διότι τότε το ΥΠΕΘΟ είχε μία άλλη γνώμη  ή συνέχιζε να έχει μία άλλη γνώμη.
Τώρα, λοιπόν, ο Πρωθυπουργός, η Κυβέρνηση κάνει πράξη αυτό που είπε το 1998 που το χειροκρότησαν όλοι οι φορείς της Θεσσαλονίκης, που το χειροκρότησε όλη η βόρεια Ελλάδα και κανείς δεν αντέδρασε.
ΑΝΑΣΤΑΣΙΟΣ ΙΝΤΖΕΣ: Τι άλλαξε από πέρυσι; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Αλλαξαν δύο πράγματα, κύριε Ιντζέ. Το πρώτο που άλλαξε είναι ότι η Θεσσαλονίκη έκανε άλματα και απέδειξε ότι μπορεί. 'Ολα αυτά που περιέγραψα είναι κατακτήσεις των τελευταίων χρόνων. Και το δεύτερο είναι ότι τώρα δίνεται η δυνατότητα στη Θεσσαλονίκη να διαχειρισθεί επιτέλους τη διεθνή της δραστηριότητα και παρουσία η ίδια. Δεν χρειάζεται την κηδεμονία μονίμως της κεντρικής διοίκησης και της Αθήνας.
Το Υπουργείο Εθνικής Οικονομίας κάθε τέσσερα χρόνια -όπως και το Υπουργείο Εμπορίου παλαιότερα- διόριζε τη διοίκηση και μετά από τέσσερα χρόνια την επαναδιόριζε ή την άλλαζε, όταν δεν είχαμε αλλαγή Κυβέρνησης.  Τώρα το Υπουργείο Μακεδονίας-Θράκης, τον τελευταίο χρόνο που έχει τη συναρμοδιότητα, έχει συνεχή παρακολούθηση της δραστηριότητας της Δ.Ε.Θ.  Η εποπτεία είναι πάνω από το κεφάλι τους και δεν γίνεται από την Αθήνα μετά από κάποιο τηλεφώνημα. Και ξέρετε πολύ καλά τι σημαίνει εποπτεία και έλεγχος πάνω από το κεφάλι. Γι'αυτό η Διεθνής 'Εκθεση Θεσσαλονίκης έχει αυτές τις πρόσθετες δραστηριότητες, έχει αυτήν την ανάπτυξη, έστω και στο μικρό χρονικό διάστημα και με τα προβλήματα που αντιμετώπισε.
Βεβαίως πολλοί θα ήθελαν να είναι το κέντρο διαχείρισης μακριά για να μην έχουν έλεγχο και το ξέρουμε πάρα πολύ καλά αυτό. Η διαχείριση, όμως, της διεθνούς δραστηριότητας της Θεσσαλονίκης είναι υπόθεση βεβαίως της Ελλάδας, αλλά η Θεσσαλονίκη έχει τους φορείς, έχει τη δυνατότητα, κύριε Πολύδωρα.
Μιλήσατε για πρόχειρο νομοσχέδιο. Μα, για το νομοσχέδιο αυτό έχει γίνει ένας εκτεταμένος και εμβαθυτικός διάλογος με όλους τους φορείς της πόλης. Και τονίζω και πάλι ότι και στη Διαρκή Επιτροπή όπου συζητήθηκε, μόνο τρεις φορείς από τους είκοσι δύο που ήταν παρόντες και από τους είκοσι δύο που συμμετείχαν στο διάλογο στην πόλη, διαφώνησαν με το θεσμικό καθεστώς της αλλαγής. 'Ηταν η διοίκηση του Δήμου Θεσσαλονίκης, το Τεχνικό Επιμελητήριο και το Βιοτεχνικό Επιμελητήριο. 'Ολος ο άλλος κόσμος της παραγωγής, της εργασίας, της αυτοδιοίκησης ήταν σύμφωνος με το θεσμικό πλαίσιο και συνεχίζει να είναι σύμφωνος.
ΑΝΑΣΤΑΣΙΟΣ ΙΝΤΖΕΣ: Και η διοίκηση ήταν εναντίον.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Η διορισμένη βεβαίως ήταν, κύριε Ιντζέ. Και με προκαλείτε να σας πω ότι η διοίκηση, ο επικεφαλής που ήταν εναντίον, ήταν σύμβουλος ιδιωτικοποίησης μιας από τις κοινοπραξίες στη συνέχεια. Για να σας δώσω να καταλάβετε και την αξιοπιστία που έχουν αυτές οι θέσεις.
ΓΕΩΡΓΙΟΣ ΟΡΦΑΝΟΣ: Εσείς τους διορίσατε, κύριε Υπουργέ. Πάρτε και τις ευθύνες.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κοιτάξτε ή θα τους επικαλείστε ή θα τους καταγγέλλετε.
ΓΕΩΡΓΙΟΣ ΟΡΦΑΝΟΣ: Είναι άνθρωποι, που εσείς βάλατε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Διαλέξτε, κύριε Ορφανέ. 'Η θα τους επικαλείστε ως φερέγγυους ή θα τους καταγγέλλετε. Δεν μπορείτε να τα έχετε όλα δικά σας.
ΓΕΩΡΓΙΟΣ ΟΡΦΑΝΟΣ: Εσείς τους βάλατε μέσα. Μην αποδίδετε σε εμάς τις ευθύνες.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δεν μπορεί να είναι όλα δικά σας. Διαλέξτε. 'Η ήταν αξιόπιστοι και είναι αξιόπιστη η άποψή τους ή ήταν διορισμένοι και υπάλληλοι της Κυβέρνησης. Δεν μπορεί να είναι και τα δύο δικά σας.
ΓΕΩΡΓΙΟΣ ΟΡΦΑΝΟΣ: Αν καταγγέλλετε δούρειο ίππο, εσείς τους βάλατε μέσα. Πρέπει να αναλάβετε τις ευθύνες.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ζούμε και πάλι το εξής παράδοξο, το οποίο επεσήμανε βεβαίως και ο κ. Σφυρίου με πολλή σαφήνεια: Ο κ. Καραμανλής προχθές μιλώντας στους επιχειρηματικούς κύκλους της Αθήνας είπε ότι εμείς και την Εθνική Τράπεζα θα ιδιωτικοποιήσουμε και πολύ πιο γρήγορα θα ιδιωτικοποιήσουμε τις κρατικές επιχειρήσεις. 'Ολες τις κρατικές επιχειρήσεις και την Εθνική Τράπεζα θα τις ιδιωτικοποιήσουμε. Και δεν το είπε μόνο τώρα, αλλά το είχε πει και πέρυσι στο Ζάππειο.
Και εσείς εδώ στο Κοινοβούλιο όταν έρχεται ένα νομοθέτημα για τη μερική ιδιωτικοποίηση, για μια στοιχειώδη διαρθρωτική αλλαγή, που δεν παραδίδει την πλειοψηφία του πακέτου μιας κρατικής εταιρείας ή το μάνατζμεντ, καταγγέλλετε, καταψηφίζετε και υπερασπίζεστε το παλαιό κρατικό και δημόσιο καθεστώς. Τελικώς, επιλέξτε. Είστε υπέρ των ιδιωτικοποιήσεων και των διαρθρωτικών αλλαγών εκεί όπου πρέπει ή δεν είστε; Δεν μπορείτε πάλι να πατάτε σε δύο βάρκες. Δεν μπορείτε να λέτε ότι θα τα πουλήσετε όλα και από την άλλη πλευρά, όταν η Κυβέρνηση κάνει προσεγμένες πολιτικές ιδιωτικοποιήσεις μερικής μετοχοποίησης ή διαρθρωτικών αλλαγών σε ΔΕΚΟ, να την καταγγέλλετε. Επιλέξτε.
(Θόρυβος από την πτέρυγα της Νέας Δημοκρατίας) Ο ελληνικός λαός όμως, γνωρίζει πολύ καλά ότι απλώς θέλετε να συλλέγετε δυσφορίες, θέλετε να συλλέγετε ψήφους από όλες τις πλευρές. Και στο κεφάλαιο που θέλει ιδιωτικοποίηση να του λέτε, θα σας τα δώσουμε όλα, αλλά και στους εργαζόμενους της δημόσιας επιχείρησης, που δεν θέλουν ιδιωτικοποίηση, αλλά θέλουν να έχουν δημόσιο καθεστώς, τους λέτε, καταγγέλλουμε την Κυβέρνηση που σας ιδιωτικοποιούν.
Σας έχουν πάρει, όμως, είδηση, γνωρίζουν τη συμπεριφορά σας. Δεν είσαστε χθεσινοί. 'Εχετε και ιστορία, έχετε και παρόν. Γι'αυτό ακριβώς, γνωρίζετε και την αποστροφή του μέσου πολίτη, γι'αυτό ακριβώς αναγκάζεστε πλέον με κινήσεις γύρω από τον εαυτό σας, με στροφές γύρω από τον εαυτό σας, να προσπαθείτε να δείξετε ένα νέο πρόσωπο. Και το νέο πρόσωπο, από ό,τι μας ανακοινώσατε, θα το διαμορφώσετε στις 31 Μαρτίου στο προγραμματικό σας συνέδριο. Μέχρι χθες, ήσασταν έτοιμοι να κυβερνήσετε και τώρα χρειάζεστε προγραμματικό συνέδριο για να φτιάξετε το πρόγραμμα της κυβερνητικής σας τετραετίας. Ο πολίτης, όμως, γνωρίζει πάρα πολύ καλά ποιοι είστε, πώς πολιτεύεστε, γιατί σκοπίμως δημιουργείτε συγχύσεις και συσκοτίσεις. Γιατί θέλετε να υφαρπάξετε απλώς την ψήφο. Δεν θα επαναληφθεί το 1989 και το 1990 που τότε, κάτω από ένα άλλο όχημα και μία άλλη αιτιολογία, τη σκανδαλολογία, προσπαθήσατε να δημιουργήσετε τη σύγχυση. Προσωρινά, το πετύχατε, αλλά το 1993 επέστρεψε και ο Ανδρέας Παπανδρέου και το ΠΑ.ΣΟ.Κ. και ο ελληνικός λαός σας έθεσε στα έδρανα της Αντιπολίτευσης, εκεί που θα συνεχίσει να σας τοποθετήσει και στο μέλλον.  Να συνεχίσω. Είπατε προηγουμένως για τις εκθέσεις της Νέας Υόρκης και της Φρανγκφούρτης και τις συγκρίνατε με της Θεσσαλονίκης. Θα θέλαμε πάρα πολύ η έκθεση της Θεσσαλονίκης, πολύ περισσότερο εμείς οι Θεσσαλονικείς, να είναι εφάμιλλη και ανάλογη της Φραγκφούρτης ή της Νέας Υόρκης.
Θα προσπαθήσουμε τουλάχιστον στις δραστηριότητες, που αναπτύσσει η ΔΕΘ να είναι ανταγωνιστική αυτών των εκθέσεων κύριε Πολύδωρα. Εύκολα μας τάζετε υψηλούς στόχους, όμως πρέπει να δουλέψουμε για να τους κατακτήσουμε. Και εμείς δουλεύουμε, δεν τάζουμε απλώς υψηλούς στόχους.
Η διοίκηση της ΔΕΘ, το μάνατζμεντ της ΔΕΘ, πρέπει να πάρει την τσάντα και να γυρίσει όλο τον κόσμο για να φέρει πελάτες. Αυτό είναι το μάρκετινγκ και η τεχνογνωσία που θέλουμε για τη ΔΕΘ. Μέχρι χθες η Δημόσια Διοίκηση δεν το έπραττε αυτό, όπως το πράττουν οι ξένοι μεγάλοι οίκοι, όπως είναι η ανταγωνιστική μας οικονομία, το ανταγωνιστικό περιβάλλον στο οποίο αναπτύσσεται η οικονομία μας και όπως κάνουμε σε όλες τις άλλες δημόσιες επιχειρήσεις.
Χθες ήμουν στα Σκόπια, σας το είπα. Τα Ελληνικά Πετρέλαια -που κι εκείνο το νόμο τον καταψηφίσατε- έχουν εξαγοράσει τα διυλιστήρια των Σκοπίων, κατασκευάζουν τον αγωγό, αγοράζουν εργοστάσιο παραγωγής ενέργειας και είναι και κερδοφόρα. Πραγματοποιούν επενδύσεις εκατοντάδων δισεκατομμυρίων και ταυτοχρόνως έχουν και κέρδη.
Αυτή είναι η πολιτική των διαρθρωτικών αλλαγών, των ιδιωτικοποιήσεων, είτε των μερικών ιδιωτικοποιήσεων με ιδιωτικό ή με δημόσιο μάνατζμεντ, ανάλογα με την επιχείρηση και τη στρατηγική της στόχευση.
Αυτήν την πολιτική ακολουθούμε, γι' αυτό η οικονομία μας έχει τις υψηλές κατακτήσεις, γι' αυτό αναγκαστήκατε και σεις να ομολογήσετε ότι βεβαίως στην ΟΝΕ θα μπούμε.
Θα σας θυμίσω το Σεπτέμβρη του 1999, που σε όλους τους τόνους διακηρύσσατε ότι άδικα οι θυσίες και οι προσπάθειες, στην ΟΝΕ δεν πρόκειται να μπούμε. Και όταν βεβαίως και η Ευρωπαϊκή 'Ενωση και οι διεθνείς χρηματοοικονομικοί οίκοι αποφάνθηκαν, μετά την αξιολόγηση της ελληνικής οικονομίας ότι η Ελλάδα βαδίζει προς τα εμπρός, τότε αναγκαστήκατε να πείτε ότι βεβαίως θα μπούμε.
ΒΥΡΩΝ ΠΟΛΥΔΩΡΑΣ: Ποτέ δεν το είπαμε αυτό.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Αλλά μπαίνουμε χάριν των θυσιών του ελληνικού λαού. Εάν δεν μπαίναμε, θα έφταιγε η Κυβέρνηση και η πολιτική της. Τώρα που μπαίνουμε, μπαίνουμε γιατί έκανε θυσίες ο ελληνικός λαός.
'Εκανε θυσίες ο ελληνικός λαός, όλος ο παραγωγικός κόσμος, γιατί υπήρχε εμπιστοσύνη στην κυβερνητική πολιτική. Γιατί υπήρχε σχέδιο της Κυβέρνησης, υπήρχε στόχευση και αξιοπιστία. Και περάσαμε αυτήν τη δύσκολη περίοδο μαζί με τον ελληνικό λαό. Δουλέψαμε μαζί και γι' αυτό είμαστε αισιόδοξοι για τους υψηλούς οικονομικούς μας στόχους.
ΣΩΤΗΡΙΟΣ ΚΟΥΒΕΛΑΣ: Στα ερωτήματα που σας θέσαμε, θα απαντήσετε; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Είπατε, αγαπητέ Κοινοβουλευτικέ Εκπρόσωπε της Νέας Δημοκρατίας, ότι οι ακυρώσεις των διαγωνισμών εκθέτουν διεθνώς τη χώρα. Γιατί, κύριε Πολύδωρα; Αναδεικνύουν την αξιοπιστία της Κυβέρνησης ότι έχει σταθερή πολιτική διαρθρωτικών αλλαγών, αλλά δεν ξεπουλά τις δημόσιες επιχειρήσεις.
ΒΥΡΩΝ ΠΟΛΥΔΩΡΑΣ: Αυτό το φιάσκο; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θέλει και επιδιώκει διαρθρωτικές αλλαγές που και τη διαφάνεια περιέχουν, αλλά και την προοπτική της ανάπτυξης των επιχειρήσεων διασφαλίζουν.
Γι' αυτό ακριβώς ακυρώσαμε και το διαγωνισμό για την Ιονική Τράπεζα. Μας καταγγείλατε για την ακύρωση με τα ίδια λόγια. Και μετά από έξι μήνες η Ιονική Τράπεζα ιδιωτικοποιήθηκε με διπλάσιο τίμημα.
Και το θυμάστε, κύριε Πολύδωρα. Εσιωπήσατε όμως, όταν τελικώς εστέφθη με επιτυχία η διαδιακασία ιδιωτικοποίησης της Ιονικής Τράπεζας.
Το ίδιο συνέβη και με τα ΚΑΕ. Υπερτετραπλασιάσθη το τίμημα της μετοχής, μετά την πρώτη ακύρωση και τη δεύτερη επιτυχή διαδικασία.
Το ίδιο συνέβη και με την Τράπεζα Κρήτης, όπου μας καταγγείλατε επίσης. Και σας θυμίζω ότι υπήρχαν δύο άγονες διαδικασίες και στην τρίτη υπήρξε τριπλασιασμός του τιμήματος.
Αυτή είναι η αξιοπιστία της Κυβέρνησης. Με σχέδιο προχωρεί απέναντι σε όλους τους οικονομικούς οίκους, σε μικρούς και μεγάλους, σε 'Ελληνες και ξένους, με διαφάνεια, με στόχο την ανάπτυξη της οικονομίας, με στόχο το δημόσιο συμφέρον, με στόχο την εργασία των Ελλήνων. Γι' αυτό πετύχαμε όλους αυτούς τους υψηλούς στόχους, για τους οποίους ούτε μια καλή κουβέντα δεν μπορείτε να πείτε, στοιχειωδώς στηρίζοντας την εθνική μας οικονομία στο διεθνές ανταγωνιστικό περιβάλλον.
Κλείνω, κύριε Πρόεδρε, κάνοντας μία διευκρίνιση. Διατείνονται οι αγαπητοί συνάδελφοι, ότι δεν γνώριζαν οι κοινοπραξίες ότι υπάρχει η ρήτρα της συμμετοχής μέχρι ενός ποσοστού της ξένης εταιρείας.
Θα σας θυμίσω και πάλι τη συζήτηση στη Βουλή. Το είχαμε πει εδώ και είναι στο νόμο κατοχυρωμένο, κύριε Πολύδωρα. Θέλω να τα προσέχετε αυτά, μην παίρνετε μόνο πληροφορίες, γιατί ως Κοινοβουλευτικός Εκπρόσωπος έτσι εκθέτετε το κόμμα σας.
Είχαμε πει εκεί ότι αυτό που μας ενδιαφέρει είναι το διεθνές μάνατζμεντ και η τεχνογνωσία, το μάρκετινγκ. Θέλουμε, λοιπόν, μία μεγάλη διεθνή εταιρεία που διοργανώνει εκθέσεις και έχει το μάνατζμεντ και το μάρκετινγκ για να συμμετέχει σε υψηλό ποσοστό στην κοινοπραξία, που θα διαμορφωθεί γιατί δεν μας ενδιαφέρει μόνο το κεφάλαιο που θα επενδυθεί, μας ενδιαφέρει εάν αυτός που θα επενδύσει κατέχει και το μάρκετινγκ, είναι "εκθεσάς" όπως λέγεται στην καθομιλούμενη, εάν έχει διοργανώσει εκθέσεις, εάν ξέρει από εκθέσεις και όχι κάποιος που έχει χρήματα και θέλει απλώς να τα επενδύσει. Μπορεί να πάει να κάνει ένα δρόμο, ένα αεροδρόμιο ή οτιδήποτε άλλο. Η έκθεση χρειάζεται επενδυτές, οι οποίοι ταυτοχρόνως ασχολούνται με εκθέσεις στο διεθνές περιβάλλον, γιατί χρειαζόμαστε το διεθνές μάρκετινγκ, αφού είναι ανοικτή  η οικονομία μας.  Το 15% που θέσαμε ως όρο ήταν το ελάχιστο που μπορούσαμε να θέσουμε, γιατί εάν το ποσοστό ήταν μικρότερο για την ξένη εταιρεία που διοργανώνει εκθέσεις και που την έχει ανάγκη η ΔΕΘ, τότε θα ήταν συμβολική και εικονική η συμμετοχή του ξένου επενδυτή, κύριε Πολύδωρα. Εάν συμμετείχε με 5% ή με 1% δεν θα αναλάμβανε ευθύνες για το κεφάλαιο, που θα επένδυε γιατί θα ήταν μηδαμινό ή για το κύρος της. Θέλαμε να έχει ένα μεγάλο ποσοστό για να εμπλακεί στη διαχείριση για να μας φέρει την τεχνογνωσία, την πελατεία της από το διεθνή χώρο. Γι'αυτό επιμείναμε τουλάχιστον στο 15% και γι'αυτό ακριβώς δίναμε μόρια όταν το ποσοστό του ξένου επενδυτή ήταν μεγαλύτερο.
ΓΕΩΡΓΙΟΣ ΣΑΛΑΓΚΟΥΔΗΣ: Αφού ανοίξατε τους φακέλους, μετά το φέρατε αυτό.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Ηταν εξαρχής, κύριε Σαλαγκούδη.
ΓΕΩΡΓΙΟΣ ΟΡΦΑΝΟΣ: Δεν ήταν εξαρχής.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Πρέπει να σας πω ακόμα ένα στοιχείο για να ενημερωθείτε. Ο ξένος εκθεσιακός φορέας συμμετείχε με 50%. Μία από τις δύο εταιρείες αποχώρησαν. 'Αρα δεν έχει το μεγαλύτερο ποσοστό η τρίτη που παρέμεινε.
Αν ενημερωθείτε σωστά, δεν θα χρησιμοποιείτε λάθος επιχειρήματα και δεν θα πέφτετε σε αντιφάσεις χρησιμοποιώντας πληροφορίες, που μπορεί να διοχετεύουν οι ενδιαφερόμενοι για να δημιουργούν σύγχυση. Τέλος ο διευθύνων σύμβουλος θέλαμε να ήταν εκπρόσωπος της ξένης εταιρείας, γιατί ακριβώς αυτή γνωρίζει την έκθεση, έχει την τεχνογνωσία. Δεν έχει σημασία εάν ήταν 'Ελληνας ή ξένος. Δεν υπήρχε περιορισμός στην υπηκοότητα. Απλώς έπρεπε να δεσμεύει την ξένη εταιρεία.
Θέλαμε το κύρος της, θέλαμε τη δραστηριότητά της να τη φέρει στην Ελλάδα. Γι'αυτό βάλαμε αυτήν τη ρήτρα για να στηρίξουμε την έκθεση και την προοπτική της.  Δεν θέλαμε γενικώς επενδυτές γιατί η έκθεση είναι πολύ ευαίσθητη υπόθεση, την αγαπούμε όλοι και με πολύ μεγάλη προσοχή προχωρούμε στη διαδικασία της ανάπτυξής της.
ΠΡΟΕΔΡΕΥΩΝ (Δημήτριος Β. Κωστόπουλος): Τελειώστε, κύριε Υπουργέ. 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θα κλείσω με μία φράση.
Παρουσίασα τα στοιχεία από τα οποία φαίνεται ότι η 'Εκθεση δεν είναι σε αβεβαιότητα. Ο νόμος υλοποιείται βήμα βήμα και μάλιστα στις προκαθορισμένες ημερομηνίες. Η 'Εκθεση όχι μόνο πραγματοποιεί τις παραδοσιακές κλαδικές εκθέσεις, αλλά έχει προσθέσει ήδη τρεις νέες κλαδικές εκθέσεις. Και όχι μόνο δεν περιορίζει τη διεθνή της δραστηριότητα, αλλά την αναπτύσσει. Είπα ότι προγραμματίζει σε Κωνσταντινούπολη, Τίρανα, Σκόπια και Παλαιστίνη. Στα Σκόπια έχουν προσδιοριστεί 16 με 19 Φλεβάρη και σας καλώ να πάμε όλοι μαζί εκεί, να προβάλουμε την εθνική μας οικονομία, τα προϊόντα και τις υπηρεσίες, που προσφέρουμε.
'Οσον αφορά το τελευταίο ερώτημα, η Κυβέρνηση θα αποφασίσει πάντοτε με γνώμονα τα συμφέροντα της 'Εκθεσης, της οικονομίας και της Θεσσαλονίκης, πάντοτε με βάση το νόμο που ψηφίσαμε εδώ, την καλύτερη διαδικασία μέσα από την οποία θα αναπτυχθεί ακόμα περισσότερο η 'Εκθεση και αυτό θα είναι ή η επαναπροκήρυξη με τους ίδιους όρους είτε οποιαδήποτε άλλη εκδοχή, πάντοτε όμως συμβατή με το νομικό καθεστώς και διασφαλίζοντας τα συμφέροντα της 'Εκθεσης.
ΠΡΟΕΔΡΕΥΩΝ (Δημήτριος Β. Κωστόπουλος): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν  στην έκθεση "Αρχαίο Ελληνικό Θέατρο" σαράντα μαθητές και τέσσερις συνοδοί καθηγητές από το 6ο Γυμνάσιο Τρικάλων. Τους καλωσορίζουμε στο Κοινοβούλιο.
(Χειροκροτήματα απ'όλες τις πτέρυγες της Βουλής) Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριε Πρόεδρε, κατά τη γνώμη μου από την δευτερολογία του κυρίου Υπουργού κατεδείχθη η απόλυτη αμηχανία να δώσει εξηγήσεις και η απόλυτη αδυναμία. Δηλαδή θα χαρακτήριζα και τη δευτερολογία του ως ένοχες περιφράσεις.
Σημειώνω, κύριε Πρόεδρε, ότι η λογική των γεγονότων αποδεικνύει ότι χρησιμοποιούν την ΟΝΕ, την Ευρωπαϊκή 'Ενωση, την πολιτική των αποκρατικοποιήσεων ως μέσο και διαδικασία δικής τους ρητορικής και δικών τους πράξεων, όχι όπως πρέπει να υπηρετήσουμε δηλαδή τα εθνικά συμφέροντα και την Ελλάδα, αλλά για την ιδιοτέλεια στους διαγωνισμούς, όπως φαίνεται και από την περίπτωση της Διεθνούς Εκθέσεως Θεσσαλονίκης. Αυτό το συμπέρασμα βγάζω. Διότι ένας προϊστάμενος πολιτικός, ένας που φέρει την ευθύνη, διότι δεν την έφερε από χθες -έπρεπε να ήταν ο Υπουργός Εθνικής Οικονομίας εδώ- οφείλει, στα εύλογα ερωτήματα και τα "γιατί" που διετύπωσαν οι επερωτώντες συνάδελφοι και οι παρεμβάντες Κοινοβουλευτικοί Εκπρόσωποι, εξηγήσεις με τη στερεότητα του δίκιου του, ότι όλα ήσαν σύννομα, με διαφάνεια και δυστυχώς κατέληξε έτσι.
Εδώ έχουμε ερωτήματα, πότε είχαν τεθεί οι βασικοί όροι για να εκδηλώσουν οι ενδιαφερόμενοι το ενδιαφέρον τους. Διότι επ'αυτού εσιώπησε.  Καλείς και λες, ενδιαφέρομαι να ιδιωτικοποιήσω τη Διεθνή 'Εκθεση Θεσσαλονίκης, "αποστολή", τι θέλω να κάνω -"αποστολή", -το τόνισε ο κ.      Κούβελας, το τόνισε ο κ. Ιντζές, το τόνισαν όλοι- και δύο-τρεις βασικοί όροι και επ'αυτών θα εκδηλωθεί το ενδιαφέρον. Μπορώ, δικαιούμαι ή όχι να πω "γουρούνι στο σακί" ή νύκτωρ; Τα υπόλοιπα γεγονότα της πράξεως για την ιδιωτικοποίηση και τους σκοπούς, έτσι όπως το εννοούμε εμείς, αποδεικνύουν ότι δεν τα καταφέρνετε στις ιδιωτικοποιήσεις. Δεν τα καταφέρνετε, γιατί έχετε καταφύγει σε αυτό το περίεργο μείγμα της μετοχοποίησης, που θα φανεί στην πορεία.
Ιδιωτικοποιήσεις καθαρές, όπου να βάλει τα λεφτά ο ξένος, όχι κατ'ανάγκη ξένος δηλαδή εθνικά και να αναλάβει το μάνατζμεντ για να φέρει αποτέλεσμα, δεν είδαμε. Είδαμε το χρηματιστήριο μέχρι τώρα και το θρήνο και κλαυθμό και οδυρμό.
Θέλω να εξηγηθούμε ότι εμείς είμεθα υπέρ της ελεύθερης αγοράς. Δεν το λησμονάμε το κράτος και μη μας πλαστογραφείτε επιτέλους. Η μητρόπολη του καπιταλισμού, κύριε Πρόεδρε -και γνωρίζετε εσείς πολύ καλά, δεν μιλάω θεωρία, εσείς γνωρίζετε θεωρία και πράξη και εγώ σας λέω ταυτόσημα- η Αμερική είναι το κράτος με τους σοβαρότερους ελέγχους στην παγκόσμια οικονομία. Χτυπάει τον Μπιλ Γκέϊτς. Δεν είναι υπόδουλο στον επιχειρηματία. Και το μόνο που υπάρχει -το έλεγα και απευθυνόμενος στον Τάσο τον Ιντζέ, το λέω και σε σας- είναι η ηθική του καπιταλισμού σε πολλές εκφάνσεις της εφαρμογής του και συγκεκριμένα με την άρνηση των μονοπωλίων -είναι διάσταση, είναι υπόσταση για πολιτική σκέψη και πράξη- με τη διαφάνεια και με το αποτέλεσμα, που δεν διώχνουν το κράτος και τον έλεγχο της κοινωνίας, των πολιτών και της κρατικής οντότητας. Αυτά δεν μπορείτε να τα καταφέρετε, ίσως δεν μπορείτε να τα εννοήσετε, κύριε Υπουργέ, ως Κυβέρνηση του ΠΑ.ΣΟ.Κ.
Είμαστε συνέχεια, συνεχώς, εξακολουθητικά σε ένα ανεπιτυχές πείραμα.  Και χρησιμοποιείτε την ΟΝΕ ως άλλοθι και βουλιάξατε την οικονομία, χωρίς αγροτιά, χωρίς μικρομεσαίες επιχειρήσεις, με τους μισθωτούς στο έλεος του Θεού και στη συρρίκνωση του εισοδήματος, χωρίς παιδεία, χωρίς υγεία. Τι είναι αυτά; Η ΟΝΕ, λέει, κάλυψη. Ε, δεν το εννοούμε έτσι εμείς. Είμαστε υπέρμαχοι της ΟΝΕ. Εν παρενθέσει, ποτέ δεν είπαμε ότι δεν θα μπούμε στην ΟΝΕ.
Προχωρώ παραπέρα. Ξέρετε γιατί δεν βάζει, κύριε Κούβελα, το σκοπό της ΔΕΘ και ιδιωτικοποιημένης έστω; Διότι ο σκοπός λέει για μας, για όλη τη Βουλή: Αγροτική υπόσταση της Ελλάδος να φαίνεται. Βιοτεχνική και βιομηχανική υπόσταση της Ελλάδος να φαίνεται. Τουρισμός, πολιτισμός να αναδεικνύονται. Αγροτική και βιοτεχνική και βιομηχανική υπόσταση της Ελλάδος είναι στο σχέδιο της Κυβέρνησης να σβήσουν. Μιλούν για μια απροσδιόριστη οικονομία χρηματιστική των υπηρεσιών που δεν έχουν επιδόσεις. Απόδειξη η ανεργία.  Γι' αυτό και δεν την περιλαμβάνουν στο χάρτη, όπως ζητούμε στα νομοσχέδια μέχρι τα προεδρικά διατάγματα και μέχρι και τη διακήρυξη να είναι οι όροι. Δεν μιλάω για μια ποιητική έκφανση της εθνικής ταυτότητας της Διεθνούς Εκθέσεως Θεσσαλονίκης. Μιλάω για εκφάνσεις, μορφές της οικονομικής και της πολιτισμικής προτάσεως. 'Οταν αποδέχονται ότι σβήνουν αυτά, τι να πούμε; Εδώ αποδέχονται την ερήμωση της υπαίθρου χωρίς αντίδραση. Φωνάζουμε επίμονα. Δεν είναι η κοινωνιολογική αστυφιλία. Είναι ότι σε ένα ορεινό χωριό θα τους βάλουν αφόρητο ΙΚΑ για την αλλαγή της στέγης του ξωμάχου που άλλαξε τη στέγη. Και δεν επιλαμβάνονται. Τον διώχνουν. Κάθεται φύλακας στο βουνό και τον διώχνουν.
Φωνάζουμε για την απερήμωση της υπαίθρου. 'Ενα κεφάλαιο αυτό. 'Αλλο κεφάλαιο οι μικρομεσαίες. Τίποτα και εκεί. 'Αλλο κεφάλαιο, Θεσσαλονίκη. Είναι χειρισμός διαγωνισμού αυτός; Επικαλείται και τα άλλα τα φιάσκα. Το πώς κατέληξαν με τις μετοχοποιήσεις το γνωρίζουμε όλοι. Μην το επικαλείσθε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Πείτε μας τη σκέψη σας.
ΒΥΡΩΝ ΠΟΛΥΔΩΡΑΣ: Εξ'υπαρχής και το είχατε ομολογήσει, είχε ομολογηθεί  από όλους, ότι δεν είχε ακολουθηθεί η διαδικασία που εφαρμόζεται παντού.      ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Ηταν επιτυχής ο διαγωνισμός της Ιονικής.
ΣΩΤΗΡΙΟΣ ΚΟΥΒΕΛΑΣ: Ανέβηκε το χρηματιστήριο, γι' αυτό ανέβηκε και η Ιονική.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δεν πουλήθηκε μέσω χρηματιστηρίου.
ΒΥΡΩΝ ΠΟΛΥΔΩΡΑΣ: Είχατε τον αυτοσχεδιασμό "άντε να το επιχειρήσουμε" και είχατε και τη δεύτερη σκέψη πάντοτε -σας το καταγγέλλω, η αγορά βοάγια το ποιος θα το πάρει. Γι' αυτό αποτυγχάνετε. Το ίδιο έγινε και στη ΔΕΘ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Πετύχαμε και μικρότερο τίμημα.
ΒΥΡΩΝ ΠΟΛΥΔΩΡΑΣ: Μας είπε ότι έχει ένα γενικό διευθυντή, ο οποίος κάνει θαυμάσια δουλειά και θα πάμε στην τάδε έκθεση, αλλά δεν μας είπε από δω και πέρα εν σχέσει προς το νόμο, εν σχέσει προς το προεδρικά διατάγματα, εν σχέσει προς τα επιδιωκόμενα για τη μερική ιδιωτικοποίηση της ΔΕΘ, τι γίνεται. Δεν μας το είπε. Και λειτουργούν οι κύριοι της Κυβέρνησης ερήμην του χρόνου. Μα, ο χρόνος δεν είναι ουδέτερο έδαφος. Χάνοντας χρόνο παθαίνεις ζημιά υπό τις συνθήκες του παγκόσμιου ανταγωνισμού. Κάποιος άλλος -δεν θέλω να το κάνω στα πλαίσια των πολιτικών σχέσεων της περιοχής- παίρνει το πλεονέκτημα! Να σας πω παράδειγμα; Το Ελσίνκι συναρτάται με την πτώση του χρηματιστηρίου μετά.  Γιατί το Ελσίνκι άνοιξε την πόρτα στην Τουρκία και έγινε μετάθεση σοβαρών κονδυλίων από τη Σοφοκλέους στην Κωνσταντινούπολη. Αυτά δεν καταλαβαίνουν ότι κάθε πράγμα πρέπει να γίνεται το σωστό καιρό. Εμείς ερχόμαστε για να διοικήσουμε -και σας το λέμε, μας θέλει ο λαός, με την εντολή του λαού ερχόμαστε- με διαφάνεια και αποτελεσματικότητα. Δηλαδή θα δοθεί ένα τέρμα στους ύποπτους αυτοσχεδιασμούς και στα πειράματα εν σχέσει προς ΟΝΕ και προς οικονομία της αγοράς που επιχειρεί το ΠΑΣΟΚ. Μάλιστα δε ό,τι καλό έγινε στον τομέα αυτόν, έγινε με την ουσιαστική συμβολή της Νέας Δημοκρατίας.  Το είπα και όταν ήμουν εισηγητής στον προϋπολογισμό. Πώς έγινε; Γιατί είναι η σχολή μας, Ευρώπη και οικονομία της αγοράς. Και δεύτερον γιατί οργανώσαμε τη συμπεριφορά μας που ήταν της συμφωνίας, της συναίνεσης, της προτροπής για γρηγορότερα βήματα. Καλώ εσάς τους συναδέλφους μου και τον ελληνικό λαό να συγκρίνει συμπεριφορές, όταν εμείς επιχειρούσαμε -και ψηλαφούσαμε το άγνωστο, που ερχόταν και ήταν πολύτιμη αυτή η προσέγγιση που κάναμε- το 1990-1993 να βάλουμε το τρένο στις ράγες, θυμίζω και δεν πρέπει να το ξεχνάμε, τη συμπεριφορά του ΠΑΣΟΚ σε εκείνη την προσπάθειά μας.
Και σας ζητώ να συγκρίνετε τη δική μας συμπεριφορά όταν επιχειρούσε και εμείς συμφωνούσαμε, προτρέπαμε τις αποκρατικοποιήσεις, τις διαρθρωτικές αλλαγές και την κατοχύρωση ενός βηματισμού προς την Ευρώπη και την ΟΝΕ. Να μην τα ξεχνάμε, εδώ είμαστε. Με αυτά τα εχέγγυα ιστορίας και προτάσεων απευθυνόμαστε ευπρόσωπα και αισιοδοξούμε προς τον ελληνικό λαό.
ΠΡΟΕΔΡΕΥΩΝ (Δημήτριος Β. Κωστόπουλος): Μία τελική παρέμβαση του κυρίου Υπουργού και τελειώνουμε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κατ' αρχάς, κύριε Πολύδωρα, θα πρέπει να διευκρινίσετε στον ελληνικό λαό με ποιο πρόσωπο θα εμφανιστείτε.
ΒΥΡΩΝ ΠΟΛΥΔΩΡΑΣ: Τι είναι αυτά; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Αυτό είναι ένα βασικό ερώτημα που πρέπει απέναντι στους οπαδούς σας να το διευκρινίσετε.           Με το πρόσωπο αυτό των δημόσιων γευμάτων του Αρχηγού σας με στελέχη της παράταξής σας, με αυτό των σταθερών και συνεχών αλλαγών στις βασικές σας πολιτικές, στοχεύσεις και επιδιώξεις ή με αυτό που θα διαμορφώσετε στις 31 του Μάρτη στο προγραμματικό σας συνέδριο; Διότι θα σας θυμίσω την ανακοίνωση του Αρχηγού σας για το προγραμματικό συνέδριο του κόμματός σας το Μάρτη ότι εκεί θα διαμορφώσετε την πρόταση της κυβερνητικής σας πολιτικής.
ΒΥΡΩΝ ΠΟΛΥΔΩΡΑΣ: Δεν είναι έτσι ακριβώς.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Συνεπώς ακόμη δεν μπορείτε ούτε για το πρόσωπο να ομιλείτε διότι δεν ξέρουμε με ποιο σχήμα θα πάτε στις εκλογές ούτε βεβαίως για το πρόγραμμά σας. 'Εχουμε καιρό μπροστά. Εμείς έχουμε υπομονή να σας περιμένουμε δουλεύοντας για τους μεγάλους προγραμματικούς, εθνικούς, πολιτικούς και οικονομικούς στόχους.  
ΣΩΤΗΡΙΟΣ ΚΟΥΒΕΛΑΣ: Διαγωνισμό για την 'Εκθεση θα κάνετε; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ξεκίνησα, κύριε Κούβελα, από εκεί που έκλεισε ο Κοινοβουλευτικός σας Εκπρόσωπος. Εάν διαμαρτυρόσασταν για τον κ. Πολύδωρα θα δεχόμουν τη διαμαρτυρία σας και για το δικό μου σχολιασμό.
Εμείς, δουλεύουμε με τον ελληνικό λαό για τους μεγάλους αυτούς στόχους...
ΒΥΡΩΝ ΠΟΛΥΔΩΡΑΣ: 'Οντως τον δουλεύετε! 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης):...και ήρεμοι θα προσέλθουμε και στις κάλπες τη στιγμή της ολοκλήρωσης των προγραμματικών μας στόχων που ο τελευταίος και ο πιο σημαντικός είναι η ένταξη της Ελλάδας, της οικονομίας της στην ΟΝΕ.
Πάρα πολύ γρήγορα και πάλι θα επαναλάβω, κύριε Πρόεδρε, τις  διευκρινίσεις, διότι ο κ. Πολύδωρας δεν θέλει να τις κατανοήσει.                     Τουλάχιστον θα μείνουν στα Πρακτικά για να τις διαβάζουν οι μεταγενέστεροι και μέσω του Τύπου να ενημερωθούν και όσοι πολίτες δεν έχουν ενημερωθεί.
Κατ' αρχάς, οι όροι του διαγωνισμού στα βασικά στοιχεία τους ήταν γνωστοί στις εταιρείες, τις κοινοπραξίες που διεκδικούσαν την 'Εκθεση και η δεοντολογία που θα ακολουθούσε ο χρηματοοικονομικός σύμβουλος και το Υπουργείο Εθνικής Οικονομίας, δηλαδή η πρόσκληση ενδιαφέροντος, η κατάθεση των αρχικών φακέλων της επιθυμίας να συμμετέχουν με το βιογραφικό και την ταυτότητά τους για να αξιολογηθούν αν έχουν τις προϋποθέσεις, που έθετε ο νόμος για να συμμετέχουν στο διαγωνισμό. Δεν κάνουμε διαγωνισμούς τυχαίους. Στη συνέχεια εφόσον επιλέγησαν οι τρεις από τους εφτά που πληρούσαν τους όρους και θα ενθυμείστε ότι ουδείς διαμαρτυρήθηκε ούτε και εσείς εκείνη την εποχή, δόθηκαν οι όροι των τευχών δημοπράτησης στις τρεις κοινοπραξίες.
ΑΝΑΣΤΑΣΙΟΣ ΙΝΤΖΕΣ: Οι οικονομικοί πλέον.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Και οι οικονομικοί και οι θεσμικοί, όλοι αυτοί που είπαμε. Γνώριζαν με σαφήνεια όλους τους όρους. Με αυτούς τους σαφείς και γνωστούς εκ των προτέρων όρους φθάσαμε στην τελευταία ώρα της κατάθεσης των φακέλων. Στις δύο παρά πέντε της Παρασκευής που τέλειωνε η προθεσμία της κατάθεσης των φακέλων δύο κοινοπραξίες δήλωσαν ότι δεν θα καταθέσουν φακέλους και στη δημόσια ανακοίνωσή της περιέχουν ακριβώς τα δύο στοιχεία που προανέφερα προηγουμένως ως πυρήνα της άρνησής τους: Πρώτον ότι υπάρχει ασφυκτικός έλεγχος του ιδιωτικού μάνατζμεντ από το δημόσιο διότι τα πέντε από τα εννέα μέλη της εταιρείας, της οποίας θα αγόραζαν το 45% και το δικαίωμα του μάνατζμεντ θα μπορούν να ελέγχουν τις βασικές αποφάσεις του ιδιώτη.  Και διευκρίνισα ποιες θα ήταν οι αποφάσεις, που θα ήλεγχε η πλειοψηφία των φορέων της πόλης: Δεν θα καταργηθεί χωρίς τη γνώμη του διοικητικού συμβουλίου όπου συμμετέχουν κατά πλειοψηφία οι φορείς της πόλης Κλαδική 'Εκθεση Θεσσαλονίκης για να κατέβει στην Αθήνα. Και δεύτερον κάθε νέα δραστηριότητα θα αποφασίζει το συμβούλιο αν θα γίνει στη Θεσσαλονίκη ή στην Αθήνα.
'Ηταν όλα αυτά τα οποία μας λέγατε ότι πρέπει να διασφαλίσουμε. Εμείς το είχαμε πει εξαρχής ότι θα τα διασφαλίσουμε με το νόμο και τη δημοπράτηση. Δεν το πιστεύατε και όταν το κάναμε μας εγκαλείτε γιατί το κάναμε.
ΑΝΑΣΤΑΣΙΟΣ ΙΝΤΖΕΣ: Μετά την αποχώρηση γιατί έβαλαν κατά του διαγωνισμού, κύριε Υπουργέ; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Φθάνω σε αυτό ακριβώς το σημείο, κύριε Ιντζέ, και θα παρακαλούσα για λίγο να δείξει μια ανοχή το Προεδρείο.
Κύριε Πολύδωρα, σεις επιλέγετε επιχειρήματα και αυτό με λυπεί κατά τις δευτερολογίες. Είναι επιχειρήματα αντιφατικά των ανταγωνιστριών εταιρειών, διότι οι εταιρείες μεταξύ τους έχουν ανταγωνιστικά συμφέροντα, αυτές που ήθελαν να πάρουν το 45%.
ΒΥΡΩΝ ΠΟΛΥΔΩΡΑΣ: Απλώς τα γνωρίζω, δεν τα επικαλούμαι.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Επιλέγετε το επιχείρημα της κάθε κοινοπραξίας, αυτό που βολεύει την επιχειρηματολογία σας και στο τέλος δεν βγαίνει βεβαίως συμπέρασμα.
ΒΥΡΩΝ ΠΟΛΥΔΩΡΑΣ: 'Εχω αυτονόμη σκέψη.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Εμείς με πολλή σαφήνεια είπαμε ότι αυτό που θεσμοθετήσαμε στο νόμο και διακηρύξαμε, το τοποθετήσαμε και στα τεύχη και είπαμε πρώτον ότι θέλουμε την ενίσχυση της έκθεσης και της δραστηριότητάς της στην Θεσσαλονίκη.
Θέλουμε την ενίσχυση των δεσμών της ΔΕΘ με την Θεσσαλονίκη και θέλουμε και ένα εύλογο τίμημα από την κερδοφορία και την οικονομική δραστηριότητα της νέας έκθεσης για το δημόσιο. Διασφαλίσαμε απολύτως το δημόσιο συμφέρον για τη Θεσσαλονίκη. Εάν έκριναν οι δύο κοινοπραξίες ότι αυτό δεν είναι μέσα στα σχέδιά τους και στη φιλοσοφία τους, βεβαίως είναι δικαίωμά τους να αποχωρήσουν.
Η τρίτη κοινοπραξία, η οποία συνέχισε και παρέμεινε στο διαγωνισμό, εκρίθη, όπως τονίστηκε και προηγουμένως, ότι η πρότασή της δεν ήταν προσδοκώμενη, δηλαδή και η οικονομική και το επιχειρησιακό της σχέδιο. Γι' αυτό και ο διαγωνισμός κηρύχθηκε άγονος.
'Ερχομαι στο ερώτημα του κ. Ιντζέ περί πιέσεων των δύο πρώτων κοινοπραξιών να ακυρωθεί ο διαγωνισμός. Αναφέρομαι σε ένα σημείο, αυτό που επικαλούνται οι δυο κοινοπραξίες ότι θα ήταν η αφορμή να εκπέσει στα δικαστήρια η κατοχύρωση της δημοπρασίας στην τρίτη εταιρεία. 'Ηταν η απουσία ανταγωνίστριας εταιρείας.
Το ότι μονάχα έμεινε μία εταιρεία με προσφορά για το 45% και το μάνατζμεντ, δεν έδινε τη δυνατότητα να συναξιολογηθεί ως καλή ή κακή, γιατί ο μαθηματικός τύπος, ο οποίος εφαρμοζόταν για την αξιολόγηση του επιχειρησιακού σχεδίου και του τιμήματος, προέβλεπε τουλάχιστον δύο εταιρείες για να αξιολογηθούν μεταξύ τους.
ΑΝΑΣΤΑΣΙΟΣ ΙΝΤΖΕΣ: 'Ηταν αυτοί που πήγαν.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ακριβώς, εδώ τώρα ο χρηματοοικονομικός σύμβουλος έκανε την εξής διευκρίνιση, ότι αυτό μπορούμε δυνητικά να το ερμηνεύσουμε, ότι η αξιολόγηση γίνεται σε σχέση με τη σημερινή υφιστάμενη κατάσταση του επιχειρησιακού σχεδίου, που κατέθεσε η μοναδική κοινοπραξία.
Αυτό, οι δύο προηγούμενες κοινοπραξίες με τις δημόσιες δηλώσεις τους, από ό,τι κατάλαβα, θεωρούσαν ότι ήταν η αιτία της ακυρότητας. Ο καθένας έχει την αιτιολογία του. Βεβαίως τα δικαστήρια θα αποφάσιζαν. 'Ομως υπήρξε περίπτωση και να ακυρωθεί γι' αυτόν ακριβώς το λόγο η κατοχύρωση στην τρίτη κοινοπραξία και η ΔΕΘ θα έμπαινε σε μία δικαστική περιπέτεια. Σε κάθε περίπτωση όμως η κύρια αιτία ήταν το μη προσδοκόμενο τίμημα και το επιχειρησιακό σχέδιο. Σήμερα η έκθεση λειτουργεί υλοποιώντας το νόμο.  'Ερχομαι στο επόμενο ερώτημα, που πάλι επαναφέρει ο κ. Πολύδωρας: Υλοποιείται στο ακέραιο ο νόμος, εκτός από την παραχώρηση του 45%; Η δεύτερη εταιρεία,  από 1/2 αναλαμβάνει τη διοργάνωση όλων των εκθέσεων και η πρώτη εταιρεία τις αρμοδιότητες, όπως προβλέπονται από το νόμο. Και γι' αυτό ήδη ανακοίνωσα προηγουμένως ότι η πρώτη εταιρεία διοργανώνει έκθεση, γιατί είναι αρμοδιότητα της πρώτης κρατικής εταιρείας από το νόμο, στα Τίρανα, στην Κωνσταντινούπολη, στα Σκόπια, στην Παλαιστίνη. Είναι αρμοδιότητες που της έδωσε ο νέος νόμος. Και αυτά πράττει και πραγματοποιεί η πρώτη εταιρεία.
ΒΥΡΩΝ ΠΟΛΥΔΩΡΑΣ: Σε σχέση με την ιδιωτικοποίηση; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Ρωτήσατε αν υλοποιείται ο νόμος.
ΠΡΟΕΔΡΕΥΩΝ (Δημήτριος Β. Κωστόπουλος): Τελειώνετε, κύριε Υπουργέ. ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πρόεδρε, σας παρακαλώ, δείξτε και σε μένα την ανοχή που δείξατε σε όλους. Είναι πολύ σημαντικά αυτά.
ΠΡΟΕΔΡΕΥΩΝ (Δημήτριος Β. Κωστόπουλος): Πολύ μεγάλη ανοχή δείξαμε, κύριε Υπουργέ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θα ήθελα για μία φορά ακόμη να τα διευκρινίσω αυτά.
'Εχουν προστεθεί ήδη δραστηριότητες στο τρίμηνο αυτό που λέτε, της αβεβαιότητας και της διάλυσης.
ΒΥΡΩΝ ΠΟΛΥΔΩΡΑΣ: Στην πρώτη εταιρεία; 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Τη συνδιοργάνωσαν και οι δύο μαζί και αυτές οι δραστηριότητες από 1/2 θα διοργανώνονται πλέον αποκλειστικά από τη δεύτερη. 'Ηδη η δεύτερη εταιρεία έχει απορροφήσει τριάντα επτά εργαζόμενους με αυστηρά κριτήρια αξιολόγησης, ό,τι καλύτερο είχε από την υπερπροσφορά εργαζομένων από την πρώτη, να μεταταχθούν...
ΒΥΡΩΝ ΠΟΛΥΔΩΡΑΣ: Εγκαταλείπεται η ιδιωτικοποίηση; ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Θα σας πω αμέσως, θα κλείσω με αυτό. Μη με διακόπτετε, γιατί ο Πρόεδρος δικαίως θα διαμαρτύρεται.
Η δεύτερη εταιρεία απορρόφησε, όπως ο νόμος λέει, τριάντα επτά άτομα, ένα κομμάτι του καλύτερου δυναμικού και θα απορροφήσει άλλους είκοσι περίπου στις επόμενες μέρες, πάλι μέσα από την ίδια διαδικασία για να αναλάβει τη διοργάνωση από 1/2 των δραστηριοτήτων της ΔΕΘ.
Στην πρώτη εταιρεία, η οποία ήδη με βάση το νόμο έχει συγκροτήσει τον οργανισμό της, προβλέπονται εξήντα δύο οργανικές θέσεις, από τις τριακόσια επτά που έχει σήμερα. Οι εξήντα δύο αυτές θα στελεχωθούν από το εναπομείναν προσωπικό και από αυτό που δεν θα μεταταχθεί στα νομικά πρόσωπα δημοσίου δικαίου, με απολύτως διασφαλισμένο το εργασιακό, συνταξιοδοτικό και μισθολογικό τους καθεστώς. Και το γνωρίζουν οι εργαζόμενοι και γι' αυτό είναι σύμφωνοι.
Η κάλυψη των εξήντα δύο θέσεων θα γίνει ταυτόχρονα με τη μετάταξη.   Δεν θέλουμε εργασιακά κενά και αντιφατικότητες, ταλαντεύσεις. Θα γίνει τη στιγμή ακριβώς που θα υπάρξει συμφωνία με τα νομικά πρόσωπα δημοσίου δικαίου, τα οποία έχουν ζητήσει τους εργαζόμενους. Με μία υπουργική απόφαση και με τη σύμφωνη γνώμη των νομικών προσώπων, όπως προβλέπει ο νόμος, πιθανότατα τον επόμενο μήνα θα κλείσει και αυτή η τελευταία εκκρεμότητα.
'Ετσι, τι μέλλει γενέσθαι. Ο νόμος έχει υλοποιηθεί στο σύνολό του... 
ΠΡΟΕΔΡΕΥΩΝ (Δημήτριος Β. Κωστόπουλος): Κύριε Υπουργέ, πρέπει κάποια στιγμή να ολοκληρώσετε, γιατί αρκετά παραβιάσατε το χρόνο και τον Κανονισμό.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης):'Ολοι το έκαναν. 
ΠΡΟΕΔΡΕΥΩΝ (Δημήτριος Β. Κωστόπουλος): Εσείς περισσότερο. Δεν είσθε ο επερωτών, απαντάτε σε επερώτηση. Σας παρακαλώ.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κλείνω, κύριε Πρόεδρε.
Είπα, λοιπόν, ότι η 'Εκθεση προχωρεί και έχει κάνει και βήματα ανάπτυξης. Στο αμέσως επόμενο διάστημα θα επιλεγεί από την Κυβέρνηση ποια διαδικασία θα προκριθεί, όπως ο νόμος ορίζει είτε της επαναπροκήρυξης με τους ίδιους όρους, είτε μία διαδικασία όπως...
ΒΥΡΩΝ ΠΟΛΥΔΩΡΑΣ: Ακόμα ψάχνεσθε.
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Οχι, δεν ψαχνόμαστε. Απλώς εγώ ανακοινώνω, κύριε Πολύδωρα, κυβερνητικές αποφάσεις και όχι μόνο προσωπικές προτάσεις.
Η πρόταση του Υπουργείου Μακεδονίας-Θράκης είναι διαμορφωμένη, την έχω καταθέσει στο επιτελείο αποκρατικοποιήσεων ...
ΒΥΡΩΝ ΠΟΛΥΔΩΡΑΣ: Καταλάβαμε, ακόμα ψάχνεσθε.
ΣΩΤΗΡΙΟΣ ΚΟΥΒΕΛΑΣ: Ζήτω που καήκαμε! 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Κούβελα, το ζητούμενο είναι η 'Εκθεση να λειτουργεί και να αναπτύσσεται και σήμερα λειτουργεί και αναπτύσσεται ...
ΣΩΤΗΡΙΟΣ ΚΟΥΒΕΛΑΣ: Τη διαλύσαμε και τώρα δεν ξέρουμε πού πάμε. 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Δεν διαψεύσατε τίποτα από αυτά που είπα. Πάντοτε με γνώμονα το συμφέρον της 'Εκθεσης, τη διαφάνεια και την ανάπτυξη θα κάνουμε τις τελικές επιλογές.
ΒΥΡΩΝ ΠΟΛΥΔΩΡΑΣ: Ακόμα ψάχνεσθε.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριοι Βουλευτές. 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): Κύριε Πολύδωρα, κλείνω λέγοντας ότι το 1993 εσείς δεχθήκατε την αναδιάρθρωση της ΚΑΠ, που οδήγησε στη συρρίκνωση της αγροτιάς. Εμείς πέρσι κατακτήσαμε νέους πρόσθετους πόρους για την αγροτιά. Η δική μας Κυβέρνηση είναι που τους υπερασπίζεται και όχι η δική σας ...
ΒΥΡΩΝ ΠΟΛΥΔΩΡΑΣ: Λέω ότι ψάχνεσθε.
ΠΡΟΕΔΡΕΥΩΝ (Δημήτριος Β. Κωστόπουλος): Παρακαλώ, κύριοι Βουλευτές. 
ΙΩΑΝΝΗΣ ΜΑΓΚΡΙΩΤΗΣ (Υπουργός Μακεδονίας-Θράκης): 'Οσον αφορά τους όρους της συγκλισης στο Μάαστριχτ ήσασταν εσείς κυβέρνηση που δεν βάλατε την απασχόληση σαν όρο σύγκλισης και ένταξης. Εμείς το 1998 στο 'Αμστερνταμ το θέσαμε και δουλεύουμε γι' αυτό.
ΠΡΟΕΔΡΕΥΩΝ (Δημήτριος Β. Κωστόπουλος): Κηρύσσεται περαιωμένη η συζήτηση επί της υπ'αριθμ. 19/8-12-99 επερώτησης Βουλευτών της Νέας Δημοκρατίας προς τους Υπουργούς Εθνικής Οικονομίας και Μακεδονίας-Θράκης.  Kύριοι Βουλευτές, έχουν διανεμηθεί τα Πρακτικά της Τρίτης 11 Ιανουαρίου 2000 και παρακαλώ το Σώμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Δημήτριος Β. Κωστόπουλος): Συνεπώς τα Πρακτικά της Τρίτης 11 Ιανουαρίου 2000 επικυρώθηκαν.
Δέχεστε στο σημείο αυτό, κύριοι συνάδελφοι, να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.53' λύεται η συνεδρίαση για την προσεχή Δευτέρα 24 Ιανουαρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη.
Ο  ΠΡΟΕΔΡΟΣ                           ΟΙ ΓΡΑΜΜΑΤΕΙΣ 

