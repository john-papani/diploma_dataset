ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΛΓ’

Δευτέρα 21 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. ‘Αδεια απουσίας της Βουλευτού κ. Α. Διαμαντοπούλου, σελ.
2. Ανακοινώνεται ότι ο Υπουργός Οικονομίας και Οικονομικών καταθέτει: 
α) Τον Απολογισμό και τον Ισολογισμό του Κράτους Οικονομικού Έτους 2004, σελ.
β) Τον Κρατικό Προϋπολογισμό Οικονομικού Έτους 2006, σελ.
3. Ανακοινώνεται η σύσταση και συγκρότηση:
α) Των Επιτροπών Εσωτερικών Θεμάτων της Βουλής (Οικονομικών της Βουλής και Βιβλιοθήκης της Βουλής), σελ.
β) Των Διαρκών Επιτροπών της Ολομέλειας της Βουλής, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και  ερωτήσεων της Τρίτης 22 Νοεμβρίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με τη χρηματοδότηση των Δημοτικών Περιφερειακών Θεάτρων κ.λπ., σελ.
β) Προς τον Υπουργό Υγείας και Κοινωνικής Αλληλεγγύης:
i) σχετικά με τις μεταμοσχεύσεις στην Ελλάδα κ.λπ., σελ.
ii) σχετικά με το κλείσιμο του Κέντρου Κοινωνικής στήριξης Νέας Ιωνίας, σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων αναβάθμισης της Εθνικής Οδού στο Πέταλο του Μαλιακού κ.λπ., σελ.
5. Συζήτηση επερώτησης Βουλευτών του ΠΑΣΟΚ προς τον Υπουργό Τουριστικής Ανάπτυξης σχετικά με θέματα που αφορούν την εταιρεία Τουριστικής Ανάπτυξης, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΓΙΑΝΝΟΠΟΥΛΟΣ Α., σελ.
ΓΚΑΤΖΗΣ Ν., σελ.
ΚΩΝΣΤΑΝΤΟΠΟΥΛΟΣ Γ., σελ.
ΞΑΝΘΟΠΟΥΛΟΣ Θ., σελ.
ΠΙΠΕΡΓΙΑΣ Δ., σελ.
ΤΑΤΟΥΛΗΣ Π., σελ.
ΤΣΙΟΓΚΑΣ Δ., σελ.
ΧΡΙΣΤΟΦΙΛΟΠΟΥΛΟΥ Π., σελ.

Β. Επί της επερώτησης:
ΓΚΑΤΖΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΤΣΙΦΑΡΑΣ Α., σελ.
ΛΙΑΣΚΟΣ Α., σελ.
ΜΕΡΕΝΤΙΤΗ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Α., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΤΣΟΧΑΤΖΟΠΟΥΛΟΣ Α., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ B΄
     ΣΥΝΕΔΡΙΑΣΗ ΛΓ΄
     Δευτέρα 21 Νοεμβρίου 2005
     Αθήνα, σήμερα στις 21 Νοεμβρίου 2005, ημέρα Δευτέρα και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Οικοδομικός Συνεταιρισμός «Ο ΤΙΤΑΝ» ΣΥΝΠΕ ζητεί υλοποίηση του έργου της υδροδότησης του οικισμού «ΤΙΤΑΝ» στη Μάνδρα Αττικής.
     2) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία ο Σύνδεσμος Περιπτερούχων Πειραιώς και Περιχώρων «Η ΕΛΠΙΣ» ζητεί τη μείωση του ποσοστού φορολόγησης των τσιγάρων κ.λπ.
     3) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί να δοθούν δικαιώματα βαμβακιού σε καλλιεργητές του Δήμου Κάρλας Νομού Μαγνησίας.
     4) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την υπαγωγή της Ένωσης Αγροτικών Συνεταιρισμών Πηλίου – Β. Σποράδων ΣΥΝΠΕ στις διατάξεις του άρθρου 13 του Ν. 3385/2005.
     5) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Α΄ Γεωργικός Πιστωτικός Συνεταιρισμός Νεοχωρίου Αιτωλ/νίας ζητεί να μην αλλάξει ο τρόπος επιδότησης των ρυζοκαλλιεργειών.
     6) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Σύλλογος Πολυτέκνων Αγρινίου και Περιχώρων ζητεί να δοθούν στους πολύτεκνους διευκολύνσεις για την εξόφληση δανείων του ΟΕΚ.
     7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεόδωρος Θεοδωρίδης, Νομαρχιακός Σύμβουλος Πέλλας, ζητεί τη χρηματοδότηση οδικών έργων στο Νομό Πέλλας.
     8) Οι Βουλευτές Β΄ Αθηνών και Β΄ Πειραιώς, κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Πανελλήνια Ομοσπονδία Αξιωματικών Αστυνομίας ζητεί την αναδιάρθρωση των Υπηρεσιών της Ελληνικής Αστυνομίας, την ανακατανομή της Οργανικής τους Δύναμης κ.λπ.
     9) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε  αναφορά με την οποία ο Σύλλογος Πολυτέκνων Αγρινίου και Περιχώρων ζητεί να παραταθεί η προθεσμία για την εφάπαξ καταβολή χωρίς προσαυξήσεις και με έκπτωση 40% επί του κεφαλαίου, στα δάνεια ΕΚΤΕ των πολύτεκνων.
     10) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε  αναφορά με την οποία ο Σύλλογος Πολύτεκνων Αγρινίου και Περιχώρων ζητεί τη μείωση των τελών του ΚΤΕΟ κατά 50% στα αυτοκίνητα των πολύτεκνων.
     11) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε δημοσίευμα εφημερίδας στο οποίο ζητείται η παροχή ειδικού εξοπλισμού και οχημάτων στους συνοριακούς φύλακες.
     12) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Πανελλήνιος Σύλλογος Φοιτητών προπτυχιακού προγράμματος σπουδών Ισπανική γλώσσα και πολιτισμός της Σχολής Ανθρωπιστικών Σπουδών του ΕΑΠ ζητεί την εισαγωγή των ισπανικών στα μαθήματα της δευτεροβάθμιας εκπαίδευσης.
     13) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Θήρας ζητεί την ακτοπλοϊκή επανασύνδεση των νησιών του Αιγαίου με τη Θεσσαλονίκη.
     14) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Περιφερειακό Συμβούλιο ΙΔ ΤΑΞΙ Αν. Μακεδονίας – Θράκης ζητεί τα οχήματα που αποχαρακτηρίζονται από ΕΔΧ και ταξινομούνται ως ΙΧ να απαλλάσσονται των προβλεπομένων τελών.
     15) Η Βουλευτής Ροδόπης κ. ΧΡΥΣΑΝΘΗ ΜΑΝΩΛΙΑ κατέθεσε αναφορά με την οποία οι Σύλλογοι Παλιννοστούντων Ανατ. Μακεδονίας – Θράκης ζητούν την οικονομική και στεγαστική στήριξη των μελών τους.
     16) Η Βουλευτής Α΄ Αθηνών κ. ΣΥΛΒΑΝΑ ΡΑΠΤΗ κατέθεσε αναφορά με την οποία ο Σύλλογος Γονέων και Κηδεμόνων 1ου Πειραματικού Σχολείου Αθηνών ζητεί να μην επιτραπεί η φοίτηση στο Πειραματικό Σχολείο επί πλέον μαθητών από τους ήδη κληρωθέντες.
     17) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ιερά Μονή Τιμίου Προδρόμου Συκής – Πηλίου ζητεί οικονομική ενίσχυση.
     18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την επίσπευση των διαδικασιών για την έγκριση των έργων εκσυγχρονισμού επιχειρήσεων  μεταποίησης αγροτικών προϊόντων.
     19) Ο Βουλευτής Α΄ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το Σωματείο Οδηγών ΤΑΞΙ Θεσσαλονίκης «Ο ΑΓΙΟΣ ΔΗΜΗΤΡΙΟΣ» ζητεί τη λήψη μέτρων στήριξης και αναβάθμισης του επαγγέλματος των οδηγών ΕΔΧ.
     20) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α’ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμαρχος Αμοργού Ν. Κυκλάδων ζητεί την επιχορήγηση των χερσαίων συγκοινωνιών του νησιού.
     21) Οι Βουλευτές Β΄ Αθηνών και Α΄ Θεσσαλονίκης κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Λειτουργών Τεχνικής Επαγγελματικής Εκπαίδευσης Α΄ Αθήνας ζητεί την επαναλειτουργία του Τμήματος Γεωπονίας και Τροφίμων του 9ου ΤΕΕ Αθήνας.
     22) Οι Βουλευτές Β΄ Αθηνών και Α΄ Θεσσαλονίκης κύριοι ΑΝΤΩΝΗΣ ΣΚΥΛΛΑΚΟΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία η Ένωση Συλλόγων Γονέων και Κηδεμόνων 4ου Διαμερίσματος Δήμου Αθηναίων ζητεί την επαναλειτουργία του Τμήματος Γεωπονίας και Τροφίμων του 9ου ΤΕΕ.
     23) Οι Βουλευτές Α΄ Πειραιώς και Β΄ Πειραιώς κυρίες ΕΛΠΙΔΑ ΠΑΝΤΕΛΑΚΗ και ΒΕΡΑ ΝΙΚΟΛΑΪΔΟΥ αντίστοιχα, κατέθεσαν αναφορά με την οποία η Ένωση Επαγγελματιών – Βιοτεχνών και Εμπόρων Αίγινας ζητεί την αύξηση των ακτοπλοϊκών δρομολογίων  Αίγινας – Πειραιά.
     24) Οι Βουλευτές Λέσβου και Α΄ Θεσσαλονίκης κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά με την οποία ο Σύλλογος Εκπαιδευτικών Πρωτοβάθμιας Εκπαίδευσης Λήμνου «ΑΡΓΥΡΗΣ ΜΟΣΧΙΔΗΣ» ζητεί την τοποθέτηση εκπαιδευτικών σε σχολεία της Λήμνου κ.λπ.
     25) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α’ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Δημοτικό Συμβούλιο του Δήμου Πρέβεζας ζητεί τη χορήγηση επιδόματος θέρμανσης κ.λπ.
     26) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία ο Πρόεδρος της Κοινότητας Αγ. Ευστρατίου Ν. Λέσβου ζητεί την αποδοχή προτάσεων για τη βελτίωση της ακτοπλοϊκής συγκοινωνίας του Αη Στράτη και της Λήμνου.
     27) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Επιτροπή Εξυγίανσης Ναυπηγοεπισκευαστικών Επιχειρήσεων ζητεί την προσέλκυση εργασιών για κατασκευή νέων πλοίων στην Ν/Ζώνη κ.λπ.
     28) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι απολυμένες του Κέντρου Ερευνών για Θέματα Ισότητας ζητούν την εργασιακή τους αποκατάσταση στο εν λόγω Κέντρο.
     29) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Συνδικάτο Πωλητών – Οδηγών και Βοηθών Εμφιαλωμένων Ποτών Βορείου Ελλάδας διαμαρτύρεται για δικαστικές διώξεις συνδικαλιστών.
     30) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας το οποίο αναφέρεται στις «ελληνοποιήσεις» εισαγομένων συμπυκνωμένων χυμών.
     31) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Επιτροπή Επαγγελματιών και Βιοτεχνών Λυγουριού Αργολίδας ζητεί την επίλυση προβλήματος αναδρομικής ασφάλισής τους στο ΤΕΒΕ.
     32) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία κάτοικοι των Βορείων Προαστίων του Δήμου Άργους ζητούν τον αποχαρακτηρισμό της περιοχής τους από βιομηχανική μέσης κα χαμηλής όχλησης.
     33) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 77ου Δημοτικού Σχολείου Θεσσαλονίκης διαμαρτύρεται για την κατασκευή αυτοκινητογέφυρας πλησίον του 77ου Δημοτικού Σχολείου Θεσσαλονίκης.
     34) Οι Βουλευτές Α΄ Θεσσαλονίκης και Β΄ Πειραιώς κύριοι ΕΥΑΓΓΕΛΟΣ ΒΕΝΙΖΕΛΟΣ και ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Ομοσπονδία Καρκινοπαθών Ελλάδας εκφράζει τις προτάσεις της για τη βελτίωση της πρόληψης και της αντιμετώπισης του καρκίνου.
     35) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Κοινότητα Ευκαρπίας διαμαρτύρεται για την κατασκευή στην περιοχή της, Σταθμού Μεταμόρφωσης Απορριμμάτων.
     36) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία ο Κυνηγετικός Σύλλογος Καρδίτσας ζητεί την απελευθέρωση αγριόχοιρων και λαγών στην περιοχή του Νομού Καρδίτσας για τη συνέχιση λειτουργίας του εκτροφείου θηραμάτων.
     37) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Εμπορικός Σύλλογος Τυρνάβου ζητεί την ανάκληση των μεταθέσεων υπαλλήλων του ΙΚΑ Τυρνάβου κ.λπ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2467/22-9-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Φ.90022/22992/1694/17-10-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή ο Βουλευτής κ. Μιχάλης Καρχιμάκης, σχετικά με το παραπάνω αναφερόμενο θέμα, σας γνωρίζουμε τα ακόλουθα:
     Με τις διατάξεις της παραγράφου 4 του άρθρου 5 του ν.3232/2004 παρέχεται η δυνατότητα συνταξιοδότησης στους ασφαλισμένους που έχουν σύζυγο ανάπηρο με ποσοστό 80% και άνω, από τους οργανισμούς κύριας ασφάλισης αρμοδιότητας μας, με την πραγματοποίηση 7.500 ημερών εργασίας ή 25 ετών ασφάλισης και ανεξάρτητα από όριο ηλικίας, υπό την προϋπόθεση να υφίσταται κατά την ημερομηνία υποβολής της αίτησης για συνταξιοδότηση τουλάχιστον 10ετής έγγαμος βίος.
     Το ποσό της σύνταξης όσων συνταξιοδοτούνται με βάση την ανωτέρω διάταξη είναι σε κάθε περίπτωση το προκύπτον με βάση τον υπολογισμό από τις οργανικές διατάξεις του οικείου φορέα. Το δε κατώτατο χορηγούμενο ποσό δεν μπορεί να υπολείπεται από το πλήρες κατώτατο όριο σύνταξης λόγω γήρατος του οικείου ασφαλιστικού φορέα.
     Η ανωτέρω διάταξη καταλαμβάνει τόσο τους μέχρι 31.12.92 υπαχθέντες στην ασφάλιση όσο και τους από 1.1.93 και εφεξής ασφαλιζόμενους.
     Ο Υπουργός
     Π. ΠΑΝΑΓΙΩΤΟΠΟΥΛΟΣ»
     2. Στην με αριθμό 2041/13-9-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-2086/3-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2041/13-9-04, που κατέθεσε στη Βουλή ο Βουλευτής κ. Βασ. Κεγκέρογλου, σύμφωνα και με το με αριθμ. πρωτ. Υ.Π.Ν Δ13/Α/36575/1919/04-10-05 έγγραφο της Υπηρεσίας Πολιτικής Αεροπορίας, σας πληροφορούμε τα παρακάτω:
     1. Σε ιδιωτικό Μελετητικό γραφείο ανατέθηκε την 2/12/2002 η εκπόνηση της Μελέτης αναγνωρίσεως επιλογής θέσεως και Master Plan αεροδρομίου Καστελίου, καθώς και του αντίστοιχου Φακέλου Προεγκρίσεως της χωροθετήσεως, με σκοπό τη διερεύνηση της δυνατότητας κατασκευής (με προσδιορισμό θέσεως) νέου αεροδρομίου στην ευρύτερη περιοχή Καστελίου.
     2. Μετά την εκπόνηση της Μελέτης ο αντίστοιχος Φάκελος Προεγκρίσεως της χωροθετήσεως κατετέθη στο ΥΠΕΧΩΔΕ. για έκδοση σχετικής Αποφάσεως. Την 3/6/2005 εκδόθηκε η Απόφαση Προκαταρκτικής Περιβαλλοντικής Εκτιμήσεως και Αξιολογήσεως του έργου « Νέο Αεροδρόμιο Καστελίου», η οποία είναι θετική για την υλοποίηση του έργου και αναφέρει τους σχετικούς όρους και προϋποθέσεις.
     3. Τέλος, σας πληροφορούμε ότι εξετάζεται η ένταξη των τεχνικών και λοιπών Μελετών του αεροδρομίου Καστελίου σε Πρόγραμμα Κοινοτικής χρηματοδότησης.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     3. Στην με αριθμό 2000/12-9-04 ερώτηση του Βουλευτή κ. Θεοδώρας Τζακρή δόθηκε με το υπ’ αριθμ. Β-1899/3-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2000/12-09-05, που κατέθεσε στη Βουλή η Βουλευτής κ. Θεοδ. Τζακρή σας γνωρίζουμε ότι το Υπ.Μ.Ε, δεν έχει αρμοδιότητα για τη λειτουργία των εκδοτηρίων χορήγησης TIR στη χώρα μας.
     Παρακαλούμε να λάβετε υπόψη σας ότι η αρμοδιότητα χορήγησης. του δελτίου TIR (Transport International Roudier) που προβλέπεται από την εφαρμoγή της διεθνούς συνθήκης TIR, και που χρησιμοποιούν οι μεταφορείς κατά τη διενέργεια διεθνούς μεταφοράς, έχει δοθεί από το συνερωτώμενο Υπουργείο Οικονομίας και Οικονομικών - 19η Δ/νση Τελωνειακών Διαδικασιών (ν. 1020/80), στην Ομοσπονδία Φορτηγών Αυτοκινητιστών Ελλάδος (ΟΦΑΕ), στην οποία ανήκει και ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων, επί των αιτημάτων του οποίου τίθεται και η παρούσα ερώτηση.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     4. Στην με αριθμό 1598/30-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. Β-1997/3-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 1598/30-8-2005 που κατέθεσε στη Βουλή ο Βουλευτής κ. Μιχάλης Καρχιμάκης, και η οποία μας κοινοποιήθηκε με το αριθμ. ΤΚΕ/ΓΦ2/17142/6-8-2005 έγγραφο του Υπουργείου Εσωτερικών Δημόσιας Διοίκησης και Αποκέντρωσης, σχετικά με δημοσίευμα εφημερίδας, για παράνομη συναλλαγή κατά την επιθεώρηση αεροσκάφους, σύμφωνα και με το έγγραφο της Υπηρεσίας Πολιτικής Αεροπορίας με αριθμό ΥΠΑ/Δ 13/Α/ 1892/36043/29 /9/2005 , θέτουμε υπόψη σας ότι :
     1. Ευθύς ως περιήλθε στην Υ.Π.Α. η εν λόγω καταγγελία, με εντολή του Διοικητού ΥΠΑ και σύμφωνα με το άρθρο 37 του Κώδικα Ποινικής Δικονομίας, η υπόθεση διαβιβάσθηκε αμέσως στην Εισαγγελία, προς διερεύνηση.
     2. Επί πλέον, σ' ό,τι αφορά την πειθαρχική αντιμετώπιση του ίδιου θέματος, η Διοίκηση της ΥΠΑ έχει διατάξει την διενέργεια Ένορκης Διοικητικής Εξετάσεως, από το Πόρισμα της οποίας θα εξαρτηθούν οι περαιτέρω διοικητικής φύσεως ενέργειες.
     3. Ως προς το γενικότερο θέμα των επιθεωρήσεων ασφαλείας πτήσεων, οι σήμερον υπηρετούντες και αξιοποιούμενοι Επιθεωρητές Ασφαλείας Πτήσεων της ΥΠΑ καλύπτουν όλα τα κατά ICAO ουσιαστικά προσόντα Επιθεωρητών και, μάλιστα, αυτός είναι και ένας από τους λόγους, για τους οποίους η Υ.Π.Α αναβαθμίσθηκε πρόσφατα στην υψηλότερη κατηγορία ασφαλείας πτήσεων παγκοσμίως, ήτοι στην Κατηγορία Ι της Ομοσπονδιακής Υπηρεσίας Πολιτικής Αεροπορίας των ΗΠΑ (FAA).
     Ο Υπουργός
     ΜΙΧΑΛΗΣ Κ. ΛΙΑΠΗΣ»
     5. Στην με αριθμό 2089/13-9-04 ερώτηση του Βουλευτή κ. Δημητρίου Ρέππα δόθηκε με το υπ’ αριθμ. Β-1988/3-10-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
     Σε απάντηση της ερώτησης με αριθμό 2089/13-9-2005 που κατέθεσε στη Βουλή ο Βουλευτής κ. Δημήτρης Ρέππας, θέτουμε υπόψη σας ότι:
     Σύμφωνα με τα προβλεπόμενα στο άρθρο 16 του ν.3333/05 (ΦΕΚ 91/Α/2005), με απόφαση του Υπουργού Μεταφορών και Επικοινωνιών θα εκδοθεί πρόσκληση εκδήλωσης ενδιαφέροντος για την επιλογή επενδυτικού σχεδίου που θα λάβει επιχορήγηση. Στην πρόσκληση εκδήλωσης ενδιαφέροντος, μεταξύ άλλων, θα αναφέρεται η ευρύτερη περιοχή για την οποία θα μπορούν να υποβληθούν προτάσεις από ενδιαφερόμενους.
     Ο Υπουργός
     ΜΙΧΑΛΗΣ Κ. ΛΙΑΠΗΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 22 Νοεμβρίου 2005.
     Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
     1. Η με αριθμό 1343/22.8.2005 ερώτηση του Βουλευτή του Πανελλήνιου Σοσιαλιστικού Κινήματος κυρίου Βασιλείου Κεγκέρογλου προς τον Υπουργό Απασχόλησης και Κοινωνικής Προστασίας, σχετικά με τη συνέχιση των Προγραμμάτων Κοινωνικής Πολιτικής στην Κρήτη.
     2. Η με αριθμό 807/20.9.2005 αναφορά της Βουλευτού του Κομμουνιστικού Κόμματος Ελλάδας κυρίας Ελπίδας Παντελάκη προς τον Υπουργό Εμπορικής Ναυτιλίας, σχετικά με την αξιοπλοϊα και τις απολύσεις μηχανικών του πλοίου Ρ/Κ-Ν/Γ «ΧΡΗΣΤΟΣ ΧΙΙΙ».
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής).
     1. Η με αριθμό 2556/26.9.2005 ερώτηση του Βουλευτή του Πανελλήνιου Σοσιαλιστικού Κινήματος κυρίου Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη χρηματοδότηση των σεισμολογικών εργαστηρίων, και του Γεωδυναμικού Ινστιτούτου Αθηνών τα έτη 2004 και 2005.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
     ΕΠΙΚΑΙΡΩΝ ΕΡΩΤΗΣΕΩΝ
     Θα προταχθεί η δεύτερη με αριθμό 214/15.11.2005 επίκαιρη ερώτηση  δεύτερου κύκλου του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Πολιτισμού, σχετικά με τη χρηματοδότηση των Δημοτικών Περιφερειακών Θεάτρων κ.λπ..
     Συγκεκριμένα η επίκαιρη ερώτηση σε περίληψη έχει ως εξής:
     «Τα Δημοτικά Περιφερειακά Θέατρα, από τις λίγες εστίες πολιτισμού στην περιφέρεια της χώρας, κινδυνεύουν σοβαρά από την απαξίωση του Υπουργείου, η οποία εκφράζεται κυρίως μέσω της υποχρηματοδότησής τους.
     Για τα δεκαέξι ΔΗ.ΠΕ.ΘΕ., το 2005 ενεγράφησαν στον κρατικό προϋπολογισμό μόλις 2,90 εκατομμύρια ευρώ μειωμένα σε σχέση με το 2004, όταν το κόστος όλων των υπηρεσιών και προϊόντων καθημερινά μεγαλύνει και φυσικά και το κόστος λειτουργίας των ΔΗ.ΠΕ.ΘΕ.. 
     Ενώ η ανάγκη παρέμβασής τους με υψηλού επιπέδου καλλιτεχνικό έργο, που αναδεικνύει την τοπική παράδοση και τις τοπικές καλλιτεχνικές δυνάμεις μαζί και τη σύγχρονη δημιουργία καθημερινά μεγαλώνει, τα θέατρα αυτά αντιμετωπίζουν τεράστια προβλήματα συρρικνώνεται η δράση τους ή επαναλαμβάνουν το ρεπερτόριο εμπορικών θεάτρων για να επιβιώσουν.
     Το ΥΠ.ΠΟ. πρέπει να αλλάξει τακτική απέναντί τους αλλιώς θα χρεωθεί το μαρασμό και την απαξίωσή τους.
     Ερωτάται ο κύριος Υπουργός:
     Θα αυξήσει ουσιαστικά την επιχορήγησή τους άμεσα με τον προϋπολογισμό του 2006 ως και τον διπλασιασμό της ώστε να αντεπεξέλθουν στο ρόλο και τις υποχρεώσεις τους;
     Τι μέτρα μελετά και με ποιες διαδικασίες ώστε από κοινού με τους δήμους και τους φορείς κάθε περιοχής να εξασφαλισθεί η υψηλή ποιότητα των έργων τους». 
     Ορίστε, κύριε Υπουργέ, έχετε το λόγο για τρία λεπτά.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ευχαριστώ, κύριε Πρόεδρε.
      Νομίζω ότι σ’ αυτό που πραγματικά θα συμφωνήσουμε όλοι μας είναι στη διαπίστωση που κάνει ο ερωτών κύριος συνάδελφος ως προς τα μεγάλα ζητήματα και τα μεγάλα προβλήματα τα οποία αντιμετωπίζουν τα ΔΗ.ΠΕ.ΘΕ.. 
      Θα ήθελα σ’ αυτό το σημείο να πω ότι συμμεριζόμενος κι εγώ ακριβώς τον ίδιο προβληματισμό, ότι πράγματι τα ΔΗ.ΠΕ.ΘΕ. περνούν μία περίοδο κρίσιμη, είναι σ’ ένα πολύ σημαντικά μεταβατικό επίπεδο, όπου εκείνο που πρέπει να μας απασχολήσει είναι το μέλλον τους. 
      Και αυτό, κυρίες και κύριοι συνάδελφοι, είναι το βασικό μας μέλημα, γι’ αυτό πριν λίγο καιρό στο Υπουργείο Πολιτισμού κάναμε μία σύσκεψη με τους προέδρους και τους καλλιτεχνικούς διευθυντές των ΔΗ.ΠΕ.ΘΕ. με σημείο αναφοράς το μέλλον και την προοπτική των ΔΗ.ΠΕ.ΘΕ.. Ήδη κατατέθηκαν σημαντικές προτάσεις για το μέλλον των ΔΗ.ΠΕ.ΘΕ.. Όρισα μια επιτροπή η οποία θα επεξεργαστεί όλες αυτές τις προτάσεις, προκειμένου να καταλήξουμε σ’ ένα ενιαίο κείμενο, το οποίο θα αποτελεί και την πολιτική μας. 
      Θα ήθελα στο σημείο αυτό να τονίσω τον τρόπο που εμείς λειτουργούμε. Εντοπίζουμε το πρόβλημα. Το πρόβλημα πλέον γίνεται κοινό σε όλους όσους τους απασχολεί. Γίνονται οι προτάσεις και μέσα απ’ αυτήν τη δημόσια διαβούλευση θα καταλήξουμε στην απαραίτητη πολιτική για να αντιμετωπίσουμε ένα πάρα πολύ σημαντικό θέμα. Γιατί είναι γνωστό σε όλους μας ότι τα ΔΗ.ΠΕ.ΘΕ .-ένας θεσμός ο οποίος λειτουργεί τα τελευταία είκοσι δύο χρόνια στον τόπο μας- έχουν δώσει πάρα πολλά θετικά στοιχεία. Ασφαλώς οφείλουμε εμείς, αφού μετρήσουμε τα αρνητικά σημεία, αλλά και τα γενικότερα προβλήματα να δούμε πώς μπορούμε να αντιμετωπίσουμε το μέλλον τους. Και αυτό θα κάνουμε.
      Ως προς το θέμα της επίκαιρης ερώτησης που αφορά το θέμα των χρηματοδοτήσεων, θα ήθελα για πολλοστή φορά να ενημερώσω τις κυρίες και τους κυρίους συναδέλφους στη Βουλή ότι όλες οι υποχρεώσεις του Υπουργείου Πολιτισμού τηρούνται και υλοποιούνται μέχρι τέλους. Είναι γεγονός ότι ο τακτικός προϋπολογισμός του Υπουργείου Πολιτισμού προέβλεπε 2.920.000 ευρώ για το 2005. Αυτά τα χρήματα, κύριε συνάδελφε, έχουν πλήρως εκταμιευτεί, συν περίπου 191.000 ευρώ, που είναι η τελευταία δόση, ώστε να φτάσουμε στο ποσό των 3.111.000 ευρώ. 
      Σαφέστατα όμως συμμερίζομαι την άποψη ότι χρειάζονται περισσότερα χρήματα για να μπορούν τα ΔΗ.ΠΕ.ΘΕ. και όλοι οι φορείς της χώρας να αντεπεξέρχονται στις απαιτήσεις ενός ποιοτικού έργου. Και αυτό είναι το ζητούμενο. Αλλά θα ήθελα όμως να σημειώσω ότι πολλές φορές δεν είναι μόνο το οικονομικό κομμάτι αυτό που απαιτεί την απαραίτητη προϋπόθεση, προκειμένου να υλοποιηθεί η πολιτική για υψηλής ποιότητας παραγόμενου αγαθού ή παραγόμενου προϊόντος. Γιατί θα ήθελα να σας θυμίσω ότι η Γερμανία στις αρχές του 1990 αντιμετώπισε τεράστια οικονομικά προβλήματα, που είναι γνωστά σε όλους. Παρ’ όλο που υπήρχαν τεράστιες περικοπές στις επιδοτήσεις και επιχορηγήσεις στα προγράμματα πολιτισμού, αυτή τη στιγμή η Γερμανία περνάει μία περίοδο άνθησης. 
      Εκείνο που προέχει είναι να βρούμε έναν τρόπο για να μπορέσουμε ουσιαστικά να ενεργοποιήσουμε όλες τις δυνάμεις και όλους τους φορείς, να αντιμετωπίσουμε το θεσμικό πρόβλημα, γιατί οι θεσμικές ασάφειες αποτέλεσαν ένα σημαντικό πρόβλημα για την πορεία των ΔΗ.ΠΕ.ΘΕ.. Και πάνω απ’ όλα να κάνουμε πράξη αυτό που κάνουμε εμείς σήμερα στο Υπουργείο Πολιτισμού, ότι στεκόμαστε πάνω από τα προβλήματα, πάνω από τους προβληματισμούς και προσπαθούμε μέσα απ’ αυτήν τη δημόσια διαβούλευση να βρούμε την αναγκαία και απαραίτητη πολιτική για να μπορέσουν τα θέατρα να αντιμετωπίσουν με μεγαλύτερη αισιοδοξία το μέλλον τους. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε.
      Ο κ. Τσιόγκας έχει το λόγο για δύο λεπτά.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Σήμερα κατατέθηκε ο κρατικός προϋπολογισμός για το 2006. Πιστεύουμε ότι εκεί, στον προϋπολογισμό, τα κονδύλια για τον πολιτισμό θα είναι μεγαλύτερα. Γιατί εμείς ως Κομμουνιστικό Κόμμα Ελλάδας λέμε ότι πρέπει να είναι στο 2% του κρατικού προϋπολογισμού. 
      Θέλουμε, βεβαίως, να είναι αυξημένα τα κονδύλια για τα δεκαέξι Περιφερειακά Δημοτικά Θέατρα, τα οποία ούτως ή άλλως είναι από τις λίγες εστίες πολιτισμού στην ελληνική επαρχία και επιτελούν αξιόλογο πολιτιστικό έργο. 
      Ανεβάζουν θεατρικές παραστάσεις και φθάνουν εκεί που δεν φθάνουν άλλα θέατρα, μέχρι και το τελευταίο χωριό δίνοντας μια πολιτιστική ανάσα στους κατοίκους της υπαίθρου που την έχουν μεγάλη ανάγκη γιατί καθημερινά βομβαρδίζονται είτε από τα τηλεσκουπίδια είτε από οτιδήποτε άλλο το οποίο υποβαθμίζει. Παράλληλα τα ΔΗ.ΠΕ.ΘΕ. αναδεικνύουν την τοπική παράδοση, βγάζουν ταλέντα καλλιεργούν καλλιτεχνική παιδεία αναδεικνύουν καλλιτεχνικές δυνάμεις στην ύπαιθρο.
      Πρέπει να πούμε ότι η επιχορήγηση είναι καθηλωμένη για πολλά χρόνια. Θέλουμε να ενισχυθούν τα δεκαέξι ΔΗ.ΠΕ.ΘΕ.. Και το λέμε αυτό γιατί ο προσανατολισμός τουλάχιστον μέχρι τώρα και από τη σημερινή Κυβέρνηση και από τις προηγούμενες δείχνει ότι η μερίδα του λέοντος πηγαίνει στο Μέγαρο Μουσικής Αθηνών και Θεσσαλονίκης, με 15.067.000 ευρώ, ενώ στα ΔΗ.ΠΕ.ΘΕ. δίνονται 2,92. Στο Εθνικό Θέατρο 7,35 ενώ στο Κρατικό Θέατρο Βορείου Ελλάδος 6,23. Τα λέμε αυτά γιατί ο πολιτισμός είναι κοινωνικό αγαθό, είναι υποχρέωση του κράτους το οποίο πρέπει να διαμορφώνει τις συνθήκες πολιτιστικής ανάπτυξης. Όμως η πολιτική της Κυβέρνησης, δίνει κίνητρα, ενισχύει την ιδιωτική πρωτοβουλία, παραδίδει πολιτιστικές δραστηριότητες σε μεγαλοεπιχειρηματίες, οδηγεί την παραγωγή καλλιτεχνικών θεατρικών προγραμμάτων με μοναδικό κριτήριο το κέρδος. Βέβαια οδηγεί και στην υποβάθμιση της πολιτιστικής ποιότητας. 
      Το λέμε αυτό γιατί πραγματικά τα ΔΗ.ΠΕ.ΘΕ. οδηγούνται στο μαρασμό. Και δεν είναι μόνο το οικονομικό θέμα. Αυτό είναι το ζητούμενο για να λειτουργήσουν. Χρειάζονται και σκηνές. Για παράδειγμα το Θεσσαλικό θέατρο δεν έχει σκηνή. Λειτουργεί σε μια μικρή σκηνή που χωρά εκατόν εβδομήντα άτομα. Όμως οι παραστάσεις του γίνονται πανελληνίως γνωστές και ο κόσμος θέλει να τις παρακολουθήσει. ‘Αρα έχουν ανάγκη και από τέτοιου είδους επενδύσεις. Θέλουμε για παράδειγμα στο Θεσσαλικό Θέατρο, στη Λάρισα να γίνει κεντρική σκηνή για να μπορούν και οι κάτοικοι της επαρχίας να παρακολουθήσουν και ποιότητα, αλλά και για να αναδειχθούν και άλλες σκηνές όπως ερασιτεχνικές στις οποίες αναδεικνύονται τα ταλέντα. 
      ΠΡΟΕΔΡΕΥΩΝ (Ιωάννης Τραγάκης):  Ο κύριος Υπουργός έχει το λόγο. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Άκουσα τις απόψεις του καλού συναδέλφου. Θα ήθελα να κάνω τις εξής αναφορές. Πρώτον κακώς κάνει ο κύριος συνάδελφος να βάζει στην ίδια λογική τις προηγούμενες κυβερνήσεις με τη σημερινή. Θέλω να επαναφέρω κάτι που πολλές φορές έχω πει. Εμείς όταν παραλάβαμε το Υπουργείο Πολιτισμού είχε 18.500.000.000 δραχμές έλλειμμα. Αυτή τη στιγμή όπως γνωρίζετε, έχουμε μηδενίσει το έλλειμμα. Το λέω αυτό για να σας πω ότι μέσα από τη λογική του νοικοκυρέματος που κάνουμε στο Υπουργείο Πολιτισμού, μπορούμε να αξιοποιούμε τους πόρους επ’ ωφελεία της ίδιας της παραγωγής του πολιτιστικού αγαθού γιατί αυτό είναι το ζητούμενο. 
      Δεύτερον, πράγματι μας απασχολεί και εμάς αυτό που είπατε. Θεωρούμε ότι τα ΔΗ.ΠΕ.ΘΕ. έχουν φθάσει σε ένα οριακό σημείο. Γι’ αυτό φταίει το ασαφές θεσμικό πλαίσιο και το γεγονός ότι επί τόσα χρόνια, δεν έγινε καμιά προσπάθεια από τις προηγούμενες κυβερνήσεις, ενώ ήταν γνωστά τα προβλήματα που αντιμετωπίζουν τα ΔΗ.ΠΕ.ΘΕ. για να βρεθεί ένας τρόπος να αναθεωρήσουν και να βελτιώσουν το θεσμικό πλαίσιο, αλλά και την εν γένει διαχείριση των ίδιων των θεάτρων. Αυτό έχει συντελέσει στην αποδυνάμωση της λειτουργίας του ίδιου του θεσμού. 
      Εμείς, λοιπόν, με αυτό που κάνουμε σήμερα και έχοντας ως προτεραιότητα το να αλλάξουμε το θεσμικό πλαίσιο, να βρούμε τα θετικά της λειτουργίας των θεσμών και να απομονώσουμε ή να αποδυναμώσουμε τα αρνητικά και βέβαια, έχοντας ως κοινό στόχο και κοινή συμπόρευση την αγωνία των ανθρώπων που προσφέρουν μέσα από τα Δημοτικά Περιφερειακά Θέατρα, θα δημιουργήσουμε όλες αυτές τις απαραίτητες προϋποθέσεις, ώστε πράγματι τα Δημοτικά Περιφερειακά Θέατρα ως θεσμός να συνεχίσουν να λειτουργούν επ΄ ωφελεία των ίδιων των πολιτών και ιδιαίτερα δε των πολιτών της περιφέρειας, γιατί όπως είναι γνωστό τα Δημοτικά Περιφερειακά Θέατρα λειτούργησαν και φτιάχτηκαν θεσμικά γι’ αυτό το λόγο.
      Επίσης, θα πρέπει να δούμε και τις αιτίες που οδήγησαν τα Δημοτικά Περιφερειακά Θέατρα να χάσουν αυτήν τη σημαντική θεμελιώδη δομή τους απέναντι στην περιφέρεια, απέναντι στους πολίτες της περιφέρειας, ώστε να μπορούν να λειτουργούν επ’  ωφελεία των πολιτών. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Στη συνέχεια θα συζητηθεί η πρώτη με αριθμό 193/14.11.2005 επίκαιρη ερώτηση του πρώτου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας και Κοινωνικής Αλληλεγγύης, σχετικά με τις μεταμοσχεύσεις στην Ελλάδα κ.λπ.. 
      Συγκεκριμένα, το ειδικότερο περιεχόμενο της επίκαιρης ερώτησης έχει ως εξής:
      «Το θέμα της προώθησης των μεταμοσχεύσεων στην Ελλάδα από εγκεφαλικά νεκρούς δότες, ευαισθητοποιεί την κοινή γνώμη και παραμένει πάντα επίκαιρο λόγω της έλλειψης μοσχευμάτων. 
      Σήμερα στις λίστες αναμονής των μεταμοσχευτικών κέντρων είναι εγγεγραμμένοι πάνω από χίλιοι καρδιοπαθείς, νεφροπαθείς και ηπατοπαθείς και ο μέσος χρόνος αναμονής για τους υποψήφιους λήπτες νεφρών, κυμαίνεται ανά μεταμοσχευτικό κέντρο από 2,87 έως 5,74 έτη.
      Σύμφωνα με στοιχεία του Ευρωπαϊκού Οργανισμού  Συντονιστών Μεταμοσχεύσεων, η χώρα μας κατατάσσεται στις τελευταίες θέσεις, όσον αφορά τον αριθμό των μεταμοσχεύσεων και ειδικότερα των πτωματικών δοτών, με 6,4 δότες ανά εκατομμύριο κατοίκων. 
      Επιπρόσθετα, σύμφωνα με τα στοιχεία του Εθνικού Οργανισμού Μεταμοσχεύσεων για τα έτη 2004 και 2005, ενώ αυξήθηκε κατά 62% ο αριθμός αναφερθέντων εγκεφαλικών θανάτων, στις Μονάδες Εντατικής Θεραπείας, το ποσοστό των δοτών επί των αναφερθέντων περιστατικών περιορίστηκε από 76% το 2004, στο 39% το 2005. 
      Έτσι, όπως προκύπτει από τα στοιχεία, στη χώρα μας η δωρεά οργάνων, παρά το γεγονός ότι είναι σύμφωνες όλες οι πολιτικές δυνάμεις και η Εκκλησία, δεν είναι ικανοποιητική, με αποτέλεσμα να χάνουν τη ζωή τους συνάνθρωποί μας. 
      Στη συντριπτική τους πλειοψηφία οι δυνητικοί δότες μοσχευμάτων, που καταλήγουν στις Μονάδες Εντατικής Θεραπείας, δεν χαρίζουν ζωή σε πάσχοντες συνανθρώπους μας. 
      Την ίδια στιγμή, οι μεταμοσχεύσεις προχωρούν με μεγάλη αποτελεσματικότητα στις χώρες που έχουν προσαρμόσει τη νομοθεσία τους σε πιο ρεαλιστικές βάσεις. 
      Επιπρόσθετα, πρόβλημα εντοπίζεται και στο γεγονός ότι πολλά κρεβάτια των Μονάδων Εντατικής Θεραπείας δεν χρησιμοποιούνται λόγω έλλειψης νοσηλευτικού προσωπικού, με αποτέλεσμα η διαχείριση των περιπτώσεων πολλών δυνητικών δοτών να μην είναι ευχερής, τη στιγμή που πολλοί ασθενείς περιμένουν την εισαγωγή τους σε αυτές. 
      Ερωτάται ο αρμόδιος Υπουργός:
* Τι προτίθεται να κάνει η Κυβέρνηση για την προώθηση των μεταμοσχεύσεων στην Ελλάδα;
* Προτίθεται να προσλάβει με ταχύρυθμες διαδικασίες το απαιτούμενο προσωπικό για την εύρυθμη λειτουργία των Μονάδων Εντατικής Θεραπείας στα δημόσια νοσοκομεία;».
      Το λόγο έχει ο αρμόδιος Υφυπουργός κ. Γιαννόπουλος για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι το 2005 έχει αυξηθεί σημαντικά ο αριθμός των μεταμοσχευμένων, λόγω της αύξησης των δηλωθέντων εγκεφαλικά θανόντων στη Μονάδα Εντατικής Θεραπείας.
      Έτσι φέτος, είχαμε έναν αριθμό δηλωθέντων, εκατόν ογδόντα τέσσερις νεκροί δότες και βέβαια, είχαμε την αξιοποίηση μόνο εβδομήντα τριών μοσχευμάτων, συγκριτικά με το περσινό επίπεδο μεταμοσχεύσεων, αφού είχαμε μόνο εκατόν δέκα έξι μοσχεύματα. Αυτή τη στιγμή, σήμερα –μάλιστα τώρα εξελίσσεται μία μεταμόσχευση στο Λαϊκό- υπάρχουν εκατόν σαράντα δύο μοσχεύματα που έχουν αξιοποιηθεί και όπως καταλαβαίνετε, έχουμε μπροστά μας ενάμιση μήνα. Άρα, λοιπόν, φέτος υπάρχει ένας ικανοποιητικός αριθμός συγκριτικά με τα περασμένα χρόνια. 
      Το ίδιο πάλι συμβαίνει και με τα μοσχεύματα ήπατος. Αυτήν τη στιγμή έχουμε είκοσι ένα μοσχεύματα που έχουν μεταμοσχευτεί και βέβαια, αυτό που λέει κανείς είναι ότι ενώ θα μπορούσαμε να έχουμε αξιοποιήσει διάφορα μοσχεύματα, όπως καρδιά αλλά και μοσχεύματα ήπατος, εν τούτοις δεν μπορούμε να τα αναπτύξουμε και πολλά μοσχεύματα φεύγουν στο εξωτερικό, όπου κάποιοι άλλοι συνάνθρωποί μας έχουν την ευτυχία να ζουν με τα μοσχεύματα των δικών μας δοτών. 
      Το πρόβλημα, αγαπητοί συνάδελφοι, είναι ότι θα πρέπει να αναπτυχθεί και ένα άλλο μεταμοσχευτικό κέντρο και μιλάω για μεταμοσχευτικό κέντρο ήπατος, διότι οι μεταμοσχεύσεις δεν περιορίζονται μόνο στις μεταμοσχεύσεις νεφρού. 
      Αυτό είναι μία πρόθεση του Πανεπιστημίου Αθηνών, που πιστεύουμε ότι λίαν προσεχώς θα αναπτυχθεί ένα μεταμοσχευτικό κέντρο ήπατος στο Λαϊκό νοσοκομείο και με αυτόν τον τρόπο θα έχουμε τη δυνατότητα αξιοποίησης πολλών μοσχευμάτων. Το θέμα όμως δεν είναι να αξιοποιήσουμε αυτά τα μοσχεύματα των δοτών, αλλά να αξιοποιήσουμε και μοσχεύματα σε περιπτώσεις που έχουμε τις αυτόλογες μεταμοσχεύσεις, κάτι που δεν γίνεται στην πατρίδα μας –έχουν γίνει ένα ή δύο περιστατικά, αν θυμάμαι καλά, από το συνάδελφο καθηγητή κ. Τακούδα- και πολλά μοσχεύματα βγαίνουν στο εξωτερικό, όπως επίσης και πολλές αυτόλογες μεταμοσχεύσεις γίνονται στο εξωτερικό. Είναι  δέσμευση και του κυρίου Υπουργού να αναπτυχθεί, να γίνει εδώ στην πατρίδα μας ένα εθνικό κέντρο μεταμοσχεύσεων, που όπως καταλαβαίνετε δεν θα καλύπτει μόνο τα μοσχεύματα σε επίπεδο νεφρών αλλά και σε επίπεδο καρδιάς, ήπατος, εντέρου και πνευμόνων. Αυτό είναι ένα φιλόδοξο πρόγραμμα το οποίο υπάρχει. Η όλη αυτή διαδικασία δεν είναι κάτι που θα εξελιχθεί βραχυπρόθεσμα, μεσοπρόθεσμα, αλλά τουλάχιστον ένα τέτοιο κέντρο που θα μπει σε λειτουργία κατασκευής θα μπορέσει να δώσει τη δυνατότητα στην επίλυση πολλών προβλημάτων όχι μόνο της Ελλάδας αλλά και της ευρύτερης περιοχής.
     ΠΡΟΕΔΡΕΥΩΝ (Ιωάννης Τραγάκης): Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, από τα στοιχεία τα οποία έχουμε, προκύπτει ότι από τους δηλωθέντες εγκεφαλικούς θανάτους το 40% έγιναν πτωματικοί δότες οργάνων. Αυτό σημαίνει ότι έχουμε ένα έλλειμμα από τα δηλωθέντα περιστατικά –γιατί δεν δηλώνονται όλα- 60%, δηλαδή έχουμε μία σημαντική απώλεια. Εάν δούμε τα συγκριτικά στοιχεία με τις άλλες χώρες, θα δούμε ότι στην Ισπανία το 2003 είχαμε 33,8 πτωματικούς δότες ανά εκατομμύριο κατοίκους και στην Ελλάδα είχαμε μόνο 6,4, ενώ το 2004 στην Ισπανία είχαμε 34,6 πτωματικούς δότες ανά εκατομμύριο κατοίκους και στην Ελλάδα πέσαμε από το 6,4 στο 6,2. Υπάρχει βέβαια μία ελαφρά βελτίωση φέτος, αλλά δεν αρκεί, διότι βέβαια γίνονται φιλότιμες προσπάθειες αλλά υπάρχουν και πολλοί παράγοντες οι οποίοι επιβραδύνουν τη διαδικασία με αποτέλεσμα να μην έχουμε τόσους δότες, όσους θα μπορούσαμε. 
      Είναι χαρακτηριστική, κύριε Υπουργέ,  η περίπτωση μέλους του διοικητικού συμβουλίου του Ε.Ο.Μ., που όταν ζητήθηκαν στοιχεία από εμένα και τον συνάδελφο κ. Διαμαντίδη, μας απάντησε μ’ ένα απαράδεκτο και προκλητικό τρόπο και διαπιστώθηκε ότι στη μονάδα εντατικής θεραπείας που διευθύνει δεν έχει δηλωθεί κανένας εγκεφαλικός θάνατος. Ο ίδιος μάλιστα αναρωτιέται με ποιο δικαίωμα Βουλευτές του ελληνικού Κοινοβουλίου ρωτούν για τα θέματα των εγκεφαλικών θανάτων και των μεταμοσχεύσεων. Αυτόν τον άνθρωπο τον έχετε μέλος στο Διοικητικό Συμβούλιο του Ε.Ο.Μ.. Δεν ξέρω εάν έχει εκλεκτικές συγγενικές σχέσεις με μέλος της Κυβέρνησης αλλά είναι απαράδεκτο να διατηρείται σε θέση ευθύνης!
      Επιπρόσθετα θα ήθελα να πω το εξής: Σε πρόσφατη έρευνα που διεξήχθη στο διαδίκτυο προκύπτει ότι υπάρχει έλλειψη ενημέρωσης στους συμμετέχοντες σ’ αυτήν την έρευνα. Από τους δύο χιλιάδες πεντακόσιους σαράντα τρεις δήλωσαν οι χίλιοι οκτακόσιοι τριάντα δύο ότι δεν γνωρίζουν για το θεσμικό πλαίσιο που διέπει τις μεταμοσχεύσεις, δηλαδή ποσοστό 64,2%, το 7% δήλωσε ότι γνωρίζει, ενώ όταν ρωτήθηκαν αν θα ήταν διατεθειμένοι να συναινέσουν προκειμένου ένας συγγενής τους να γίνει δότης, απάντησε θετικά το 76,9%. Προκύπτει, λοιπόν, ένα μεγάλο έλλειμμα ενημέρωσης.
      Έχουμε καταθέσει, κύριε Υπουργέ, μία σχετική πρόταση νόμου και θα θέλαμε και τη δική σας αρωγή προκειμένου αυτά τα ελλείμματα να καλυφθούν. 
      Δεν νομίζω ότι στο θέμα των μεταμοσχεύσεων μπορεί να υπάρχουν διαχωριστικές γραμμές μεταξύ μας -άλλα να λέει η μία πτέρυγα και άλλα η άλλη, άλλα να λέει το ένα κόμμα και άλλα το άλλο- και να αφήνουμε μοσχεύματα να χάνονται, να σαπίζουν, να τα τρώνε τα σκουλήκια και συνάνθρωποί μας, συμπολίτες μας, συγγενείς μας, να αργοπεθαίνουν είτε στις Μονάδες Συντήρησης του Ωνασείου Καρδιολογικού Κέντρου είτε στις Μονάδες Τεχνητού Νεφρού είτε σε άλλα νοσηλευτικά ιδρύματα. Επιτέλους, ας βρούμε το θάρρος και την τόλμη, κύριε Πρόεδρε -και ευχαριστώ για την ανοχή του χρόνου- να κάνουμε μία γενναία τομή!
      Εμείς έχουμε κάνει προτάσεις. Ελπίζουμε η Κυβέρνηση να ανταποκριθεί και όλοι μαζί να αντιμετωπίσουμε αυτό το έλλειμμα. Είναι απαράδεκτο στην Ισπανία να έχουμε τριάντα τέσσερις πτωματικούς δότες ανά εκατομμύριο κατοίκων και εδώ στην Ελλάδα να υπάρχουν μόνο 6,2. 
      Και κάτι ακόμη. Όταν κάναμε την πρόταση νόμου, είδαμε και τον Αρχιεπίσκοπο και πολλούς Ιεράρχες. Μας διαβεβαίωσαν ότι θα συναινέσουν και, απ’ ό,τι γνωρίζουμε, στη συνέχεια προέκυψε και απόφαση της Διαρκούς Ιεράς Συνόδου και μάλιστα τα μέλη της Διαρκούς Ιεράς Συνόδου δήλωσαν ότι θα είναι δότες. Άρα, συμφωνεί και η Ιεραρχία της Εκκλησίας. Επιτέλους, ας τολμήσουμε και ας πορευτούμε δυνατά να καλύψουμε αυτά τα ελλείμματα.
      Ευχαριστώ.
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Ορίστε, κύριε Υφυπουργέ. Έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι αναγνωρίζω την ευαισθησία του συναδέλφου κ. Πιπεργιά για το θέμα αυτό. Όμως, θα πρέπει να αναγνωρίζετε και εσείς, κύριε συνάδελφε, το δικό μας ενδιαφέρον για το θέμα των μεταμοσχεύσεων, κάτι που έχουμε συζητήσει και δεν μας χωρίζει τίποτα πάνω ακριβώς στο θέμα της αντιμετώπισης αυτού του κορυφαίου κοινωνικού προβλήματος. Αν υπάρχουν κάποιες μικρές διαφοροποιήσεις, μπορούμε να τις συζητήσουμε.
      Έχετε απόλυτο δίκιο ότι η Ελλάδα βρίσκεται στην αντιπροτελευταία θέση ανάμεσα σε τόσες χώρες όσον αφορά το συντελεστή, το 6,4 ανά εκατομμύριο, και συγκριτικά με την Ισπανία. Πρέπει, όμως, να αναγνωρίσετε ότι και τώρα έχουν γίνει θαρραλέα βήματα όσον αφορά την ενημέρωση του κοινού μέσω διαφόρων ενημερωτικών εκπομπών, από στρογγυλά τραπέζια -τα οποία πολλές φορές παρουσιάζουν τα διάφορα τηλεοπτικά κανάλια και όπου έχουν λάβει μέρος εκλεκτοί συνάδελφοι-  για να ευαισθητοποιήσουμε τον κόσμο να γίνει πια δωρητής οργάνων σώματος. 
      Δεν είναι εύκολο –ξέρετε- αυτό το οποίο έγινε στην Ισπανία. Δεν θέλω τώρα να αναφερθώ σε αυτό, γιατί θα απεραντολογήσουμε και μέσα στο λίγο χρόνο δεν μας δίνεται η δυνατότητα να αναπτύξουμε το θέμα. Πρέπει, όμως, να υπάρχει ιδιαίτερη ευαισθητοποίηση του κόσμου, του κοινού όσον αφορά τι πρέπει να γίνει. Μην ξεχνάτε ότι παλαιότερα υπήρξαν και ατυχείς δημοσιογραφικές αναφορές και δόθηκε η εντύπωση στον κόσμο –επλανάτο αυτό- ότι ενδεχομένως υπάρχει και εμπορία μοσχευμάτων. Δεν θέλω να κάνω αναφορά -για να μη δώσω έμφαση- σε κάτι ατυχές που υπήρξε κατά το παρελθόν. 
      Όλοι αυτοί που αποφασίζουν να δώσουν τα όργανα –είτε έχουν επισημοποιηθεί ως δωρητές οργάνων σώματος ή οι γονείς όταν χάνουν το παιδί τους- καταλαβαίνετε πως για όλη αυτή τη διαδικασία, μέσα στις Μονάδες, έχουν μία ιδιαίτερη ενημέρωση. Οι συντονιστές που υπάρχουν στις Μονάδες τώρα καλύπτουν αυτό το έργο. Ο αυξημένος αριθμός που εμφανίζεται το 2005 με την αυξητική τάση, που τουλάχιστον προοιωνίζεται για το 2006, δείχνει ότι θα έχουμε καλά αποτελέσματα.
      Κάνατε αναφορά σε κάποιον συνάδελφο, που όπως λέτε εσείς –το αναγνωρίζω, γιατί δεν έχω κανέναν λόγο να το αρνηθώ- ήταν λίγο «εκρηκτικός».
      ΔΗΜΗΤΡΙΟΣ ΠΙΠΕΡΓΙΑΣ: Προκλητικός. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εντάξει, ήταν λιγάκι προκλητικός στη διάθεση στοιχείων. Μπορεί να ήταν μία ατυχής στιγμή. Επειδή γνωρίζω πού αναφέρεστε, δεν νομίζω ότι είχε πρόθεση να συγκαλύψει ή τουλάχιστον να μη θελήσει να ενημερώσει ένα εκλεκτό μέλος του Κοινοβουλίου.
      Η πρόταση νόμου, που έγινε και από εσάς, κύριε Πιπεργιά, αλλά και από τον κ. Διαμαντίδη περί το μήνα Απρίλιο και τη συζητήσαμε, έχει θετικά στοιχεία. Αυτά είναι πάρα πολλά και μπορούμε να τα συζητήσουμε.
      Περιμένουμε από τον Εθνικό Οργανισμό Μεταμοσχεύσεων σε μία επιτροπή που έχει κάνει, να μας δώσει τις προτάσεις του και από κοινού θα συζητήσουμε όσον αφορά τη δυνατότητα της μεταμόσχευσης από συγγενείς (πεθερός, πεθερά) φεύγοντας από την κάθετη συγγενική σχέση. Και βέβαια είναι προς συζήτηση -και καλό είναι η Εθνική Αντιπροσωπεία να το πληροφορηθεί- το σκέλος, που λέτε, της συναισθηματικής σχέσης. Είναι κάτι το οποίο θα συζητήσουμε, θα σχολιάσουμε. 
      Η επιστημονική κοινότητα θα τοποθετηθεί -όχι μόνο οι επιστήμονες, αλλά και η Εκκλησία- η Εκκλησία συναινεί, όλος ο κόσμος θέλει να βοηθήσει και καταλαβαίνετε ότι και εμείς αυτήν τη διάθεση έχουμε, αλλά θα πρέπει να προσέξουμε και κάτι: τα φαινόμενα –και πρέπει να περιφρουρήσουμε αυτά τα στοιχεία- που συμβαίνουν σε κάποια άλλα κράτη -τα ξέρετε, ας μην τα αναφέρω τώρα- δεν θα πρέπει να συμβούν στην Ελλάδα. 
      Η Ελλάδα, η πατρίδα μας, λόγω των δεσμών που έχει και με την οικογένεια και με την παράδοση και με τη θρησκεία, μπορεί  κάλλιστα μερίμνη δική μας, με την ενημέρωση που θα τους κάνουμε, η αλληλεγγύη να γίνει μία πραγματικότητα και να γίνουν δωρητές σώματος. 
      Πολλές προσπάθειες έγιναν και στο Κοινοβούλιο, έχουμε εγγραφεί όλοι, έχουμε γίνει δωρητές οργάνων σώματος, αλλά -για να φαιδρύνω έτσι λιγάκι την ιστορία- αμφιβάλλω αν τα όργανα τα δικά μας θα τα θελήσουν για μεταμόσχευση οι πολίτες. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Συνεχίζουμε στη δεύτερη με αριθμό 213/15-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με την ολοκλήρωση των αναγκαίων έργων αναβάθμισης της Εθνικής Οδού στο Πέταλο του Μαλιακού κ.λπ..
      Το περιεχόμενο της επίκαιρης ερώτησης του κ. Γκατζή έχει ως εξής:
      «’Αλλο ένα πολύνεκρο δυστύχημα με τρεις νεκρούς και έναν τραυματία έγινε πριν λίγες μέρες στο πέταλο του Μαλιακού όπου από το 1992 έχουν χάσει τη ζωή τους πεντακόσιοι τριάντα άνθρωποι.
      Οι κυβερνήσεις τόσο της Νέας Δημοκρατίας όσο και του ΠΑ.ΣΟ.Κ. φέρουν τεράστια ευθύνη γιατί αν και έχουν γίνει τόσα δυστυχήματα στο συγκεκριμένο δρόμο, μέχρι σήμερα δεν έχουν υλοποιήσει τα αναγκαία έργα αναβάθμισης του Πετάλου του Μαλιακού, ώστε να μετατραπεί σε ένα σύγχρονο αυτοκινητόδρομο.
      Το κόμμα μας επανειλημμένα έχει φέρει το θέμα στη Βουλή, αλλά παρά τις υποσχέσεις τα όποια έργα προχωρούν σε ρυθμούς χελώνας.
      Ερωτάται ο κύριος Υπουργός:
      Σε ποιο σημείο βρίσκονται τα έργα αναβάθμισης του συγκεκριμένου τμήματος και πότε προβλέπονται να ολοκληρωθούν;
      Μέχρι την ολοκλήρωση των έργων τι συγκεκριμένα μέτρα προτίθεται να πάρει η Κυβέρνηση για την ασφάλεια του δρόμου;»
      Ο Υφυπουργός ΠΕ.ΧΩ.Δ.Ε. κ. Ξανθόπουλος έχει το λόγο για τρία  λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είναι πράγματι ντροπή για την Ελλάδα μετά, μισό αιώνα και πλέον, από την περιπέτεια του εμφυλίου πολέμου να μην υπάρχει ένας κεντρικός άξονας Αθήνα-Θεσσαλονίκη με μορφή πλήρους αυτοκινητόδρομου. Αισθάνομαι και εγώ άσχημα ως απλός πολίτης. 
      Ειδικότερα  για το πέταλο του Μαλιακού, το οποίο έχει μήκος εβδομήντα οκτώ χιλιόμετρα, τον Απρίλη του 2004 ήταν υπό κατασκευή μόνο είκοσι χιλιόμετρα. Αυτά είχαν δημοπρατηθεί το 2001, καθυστέρησαν λόγω ελλιπών μελετών, οι οποίες ήταν πράγματι ακατάλληλες για άμεση έναρξη των εργασιών -έλλειψη απαλλοτριώσεων και άλλες ελλείψεις- και είχαν μόλις ξεκινήσει οι εργασίες. Τα υπόλοιπα πενήντα οκτώ χιλιόμετρα ήταν ακόμα στον αέρα, δηλαδή δεν είχε γίνει τίποτα. 
      Σήμερα είμαστε στην ευχάριστη θέση να πούμε ότι το σύνολο των έργων αυτών κατά 75% κατασκευάζεται ήδη, το δε υπόλοιπο 25% έχει σαφές χρονοδιάγραμμα έναρξης της κατασκευής. Συγκεκριμένα: η τρίτη εργολαβία Θερμοπύλες-Νέα Κοίτη Σπερχειού μήκους δεκαεπτάμισι χιλιομέτρων και Κόμβος Ροδίτσας-Κόμβος Αγίας Μαρίνας εκκρεμούσε, όπως θυμάστε, λόγω δικαστικών εμπλοκών και δεν μπορούσε να γίνει η ανάθεση και η συμβολαιοποίηση. Ξεπεράστηκαν οι δικαστικές εμπλοκές, ανατέθηκε το έργο περίπου εδώ και οκτώ μήνες και ήδη κατασκευάζεται ταχύτατα. Πρέπει να σας πω ότι και στα προηγούμενα δύο τμήματα ξεπεράστηκαν οι δυσκολίες των μελετών και σήμερα μπορούμε να ανακοινώσουμε με ικανοποίηση ότι έχουμε φθάσει περίπου στο 40% της εκτέλεσης των τριών πρώτων εργολαβιών αυτών, δηλαδή συνολικά των τριάντα επτάμισι χιλιομέτρων.
      Στο τρίτο τμήμα, ένα καίριο τμήμα, Σκάρφεια-Θερμοπύλες, μήκους επίσης δεκαεπτάμισι χιλιομέτρων έχουν ολοκληρωθεί οι μελέτες και επιτέλους θα έχουμε προσφορές στις 29 Δεκεμβρίου. Θα σας δώσω, κύριε συνάδελφε, ένα χάρτη, ο οποίος έχει μέσα όλα αυτά τα υπομνήματα αναλυτικώς και εξηγεί ανά τμήμα τι ακριβώς συμβαίνει και με ποιο χρονικό διάγραμμα. 
      (Στο σημείο αυτό ο Υφυπουργός Περιβάλλοντος Χωροταξίας και Δημοσίων Έργων κ. Θεμιστοκλής Ξανθόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνεπώς αυτήν τη στιγμή υλοποιούνται τρία έργα προϋπολογισμού 400.000.000 ευρώ και αναμένεται η εγκατάσταση εργολάβου για το τέταρτο έργο. Έτσι καλύπτουμε τα πενήντα πέντε χιλιόμετρα από τα εβδομήντα οκτώ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Μένει ένα άλλο μεγάλο τμήμα, το κομμάτι Αγία Μαρίνα-Ράχες. Είναι η παράκαμψη Στυλίδας-Καραβόμυλου. Επίσης μπορώ να σας πω με ικανοποίηση ότι η μελέτη τελειώνει τον Μάρτη του 2006…
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείστε, κύριε Υφυπουργέ.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): …και ολοκληρώνεται η διαδικασία ανάθεσης το αργότερο μέχρι το Σεπτέμβρη του 2006. Θα έχουμε δηλαδή και εκεί εγκατεστημένο εργολάβο εντός του 2006 οπωσδήποτε. 
      Συνεπώς επιτέλους έχει κλείσει από πλευράς αναθέσεων έργων το φονικό αυτό πέταλο και εκτιμούμε, με σχετική σιγουριά, ότι το 2008 θα έχουν ολοκληρωθεί οι εργασίες όλων των παραπάνω με διαφορά ενός χρόνου, το 2007 οι πρώτες, το 2008 οι δεύτερες δημοπρατήσεις. Βέβαια…
      ΠΡΟΕΔΡΕΥΩΝ (Ιωάννης Τραγάκης): Τα υπόλοιπα στη δευτερολογία σας, κύριε Υφυπουργέ. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τα υπόλοιπα στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, έχετε το λόγο για δύο λεπτά.
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, τουλάχιστον από το 1996 που βρίσκομαι εγώ σε αυτήν την Αίθουσα, δεν πέρασε Υπουργός ή αρμόδιος Υφυπουργός στον οποίο το κόμμα μας να μην έχει κάνει επίκαιρες ερωτήσεις, αναφορές προς την Κυβέρνηση και να μην έχει επισημάνει τις παγίδες θανάτου που βρίσκονται σε αυτό το, όπως πολύ σωστά το χαρακτήρισε ο κύριος Υπουργός, φονικό πέταλο. Δυστυχώς μέχρι σήμερα -σήμερα μπήκε η διαδικασία υλοποίησης με εργολαβίες κ.λπ.- δεν είχε παρθεί κανένα μέτρο.
      Κύριε Υπουργέ, στην πρώτη μας ερώτηση απαντήσατε, θα έλεγα, πολύ αναλυτικά για το πώς προχωρούν τα έργα, σε ποιο σημείο βρίσκεται η λεγόμενη αναβάθμιση. Θα ήθελα στη δευτερολογία σας να απαντήσετε ποια συγκεκριμένα μέτρα μπορείτε ή έχετε πάρει σε αυτό το φονικό σημείο του Μαλιακού για να αποφεύγονται τα ατυχήματα. 
      Μέχρι σήμερα, κύριοι συνάδελφοι, είχαμε πεντακόσια ενενήντα θύματα μόνο από το 1992 που έχουν καταγραφεί. Έχουμε χιλιάδες αναπηρίες ανθρώπων, έχουμε τρισεκατομμύρια έξοδα, κύριε Υπουργέ, είτε νοσηλείας είτε ζημιές, αποκαταστάσεις αυτοκινήτων κ.λπ..
      Δυστυχώς υπάρχουν έξι χωριά στα οποία πρέπει να στρίψει ο οδηγός αριστερά ή δεξιά μέσα στο κεντρικό δίκτυο. Όταν πάει και στρίβει δεξιά και προχωράει, εκεί είναι καλά. Όταν όμως στρίβει στην αντίθετη πλευρά ή στα χωριά εισόδου και εξόδου προς το αντίθετο ρεύμα, κύριε Υπουργέ, υπάρχει πρόβλημα. Δεν υπάρχουν επισημάνσεις για την επικινδυνότητα που κρύβουν οι παγίδες αυτές, χωρίς σημάνσεις, χωρίς “ζέμπρες” χωρίς να υπάρχει λωρίδα αναμονής για έξοδο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το αποτέλεσμα, κύριε Υπουργέ, είναι να μην υπάρχει εβδομάδα χωρίς να έχουμε θανατηφόρο ατύχημα. 
      Εδώ δεν είναι μόνο πολιτικές οι ευθύνες, κύριε Υπουργέ, αλλά είναι εγκληματικές οι ευθύνες. Χάνονται κάθε ημέρα ανθρώπινες ζωές. Εμείς δεν μετράμε με το πόσο στοιχίζει το έργο, αλλά ποιες συνέπειες έχει στην ανθρώπινη ζωή, στις οικογένειες αυτές, οι οποίες τελικά έχουν …
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΝΙΚΟΛΑΟΣ ΓΚΑΤΖΗΣ: …χίλια δυο προβλήματα. 
      Θα ήθελα, κύριε Υπουργέ, να απαντήσετε και σε αυτήν τη δεύτερη ερώτησή μας. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι θα περάσουν άλλα δυόμισι χρόνια περίπου για να ολοκληρωθεί ο αυτοκινητόδρομος με τις έξι λωρίδες κυκλοφορίας, μαζί με τις λωρίδες ασφαλείας και το διαχωριστικό. Ως τότε, αυτά τα δυόμισι χρόνια το πρόβλημα παραμένει οξύτατο και οι νεκροί αυξάνονται. 
      Για το λόγο αυτόν έχουμε ήδη δρομολογήσει, βάσει ενός ειδικού μέτρου που έχει μάλιστα και σημαντική κοινοτική επιδότηση, βραχυπρόθεσμες παρεμβάσεις για τη βελτίωση της οδικής ασφάλειας. Είναι μια σειρά συγκεκριμένων παρεμβάσεων.
      Η πρώτη ολοκληρώθηκε ήδη. Είναι οι περίφημες κάμερες, που πράγματι έχουν αποτέλεσμα, γιατί πράγματι καταγράφεται ο παραβάτης ταχύτητας ή της μεσαίας ζώνης και έχει μειωθεί στην περιοχή εκείνη η συχνότητα των ατυχημάτων αλλά βέβαια δεν φθάνει. 
      Παράλληλα, θα κατασκευαστούν από το επόμενο καλοκαίρι τέσσερα πράγματα: Νέοι τάπητες αντιολισθηροί, νέα μεταλλικά στηθαία ασφαλείας με πινακίδες και ανακλαστήρες οδοστρώματος και οριοδείκτες, διαγράμμιση μεσαίας διπλής σε μεγαλύτερα και πυκνότερα διαστήματα και με κάποια μικρά ματάκια γάτας, τα οποία αφήνουν μία υποψία επερχόμενου κινδύνου. Και βέβαια –βασικό και αυτό- αποφυγή αυτών των αριστερών στροφών που είπατε με τη δημιουργία στο σημείο εκείνο κάποιων ισόπεδων μεν, αλλά σαφών κόμβων, που είναι μία αναγκαστική επίσης προσαρμογή, για να μην έχουμε τα γνωστά τραγικά ατυχήματα από αριστερές στροφές. 
      Ξεκινούν, λοιπόν, κι αυτά το καλοκαίρι που μας έρχεται. Η μελέτη ήδη πρακτικώς έχει ολοκληρωθεί και πιστεύω ότι θα είμαστε έτοιμοι μέχρι το τέλος του επόμενου χρόνου. Αυτές είναι μικρές παρεμβάσεις, γίνονται γρήγορα, δεν απαιτούν πολύ χρόνο. Συνεπώς ελπίζουμε ο τελευταίος ενάμισης χρόνος να είναι καλύτερος για το φονικό πέταλο του Μαλιακού το οποίο στο τέλος του 2008 θα παύσει οριστικά να είναι φονικό. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Η τρίτη με αριθμό 209/15-11-2005 επίκαιρη ερώτηση πρώτου κύκλου της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την τροποποίηση του κανονισμού για τη σταφίδα και την έγκαιρη προετοιμασία της χώρας μας, διαγράφεται λόγω κωλύματος του κυρίου Υπουργού. 
      Εισερχόμαστε στην πρώτη με αριθμό 197/14-11-2005 επίκαιρη ερώτηση δεύτερου κύκλου της Βουλευτού του Πανελλήνιου Σοσιαλιστικού Κινήματος κ. Παρασκευής Χριστοφιλοπούλου προς τον Υπουργό Υγείας και Κοινωνικής Αλληλεγγύης, σχετικά με το κλείσιμο του Κέντρου Κοινωνικής Στήριξης Νέας Ιωνίας κ.λπ.. 
      Συγκεκριμένα, η επίκαιρη ερώτηση της κυρίας συναδέλφου έχει ως εξής:
      «Δυσάρεστη έκπληξη μας προκαλεί η πληροφορία ότι το Δ.Σ. του Ε.Κ.Α.Κ.Β. αποφάσισε το κλείσιμο του Κέντρου Κοινωνικής Στήριξης Νέας Ιωνίας. Δεδομένου ότι: 
      - Το συγκεκριμένο Κέντρο είναι το μοναδικό για την κάλυψη των κοινωνικών αναγκών των περιοχών από τη Νέα Ιωνία μέχρι τις Αφίδνες και την Αγία Παρασκευή, 
      - Στις περιοχές αυτές –ιδίως στις δυτικότερες- υπάρχει υψηλή συγκέντρωση οικονομικών μεταναστών και ομάδων με ποικίλα κοινωνικά προβλήματα (σεισμοπαθών κ.α.) και ανεπαρκής κάλυψη σε κοινωνικές υπηρεσίες,
      - Χάρη στην προσωπική προσπάθεια των στελεχών του το Κέντρο αντιμετωπίζει ικανοποιητικό και αυξανόμενο αριθμό περιστατικών που χρήζουν παρακολούθησης, πολλά από τα οποία είναι οικογένειες σε κρίση, 
      δυσκολευόμαστε να κατανοήσουμε την πολιτική κοινωνικής αλληλεγγύης που μπορεί να εκφράζει μια τέτοια απόφαση με δυνητικά σοβαρές συνέπειες στον εξυπηρετούμενο πληθυσμό. 
      Επειδή το Ε.Κ.Α.Κ.Β. είναι θεσμός με στόχο την ενίσχυση της κοινωνικής συνοχής, που πρέπει να επεκταθεί, και αντί αυτού, γινόμαστε μάρτυρες μιας πολιτικής αποδιοργάνωσής του, 
      Ερωτάται ο κύριος Υπουργός:
      1. Γιατί, αντί να επεκτείνει με προσλήψεις τη λειτουργία του ΕΚΑΚΒ, το συρρικνώνει κλείνοντας δομές και περιφέροντας τους εργαζόμενους από τη μία στην άλλη; Τι μέριμνα θα ληφθεί για τα περιστατικά  που βρίσκονται σε εξέλιξη; Πώς αντιλαμβάνεται το ρόλο του Ε.Κ.Α.Κ.Β., αν όχι μέσα στην κοινότητα και δίπλα στην κρίση;». 
      Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος,  έχει το λόγο για τρία λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, από τον Ιούλιο του 2004 τέθηκαν σε λειτουργία τέσσερις νέοι ξενώνες προσωρινής φιλοξενίας κακοποιημένων γυναικών και γυναικών που πλήττονται από τη σωματεμπορία. Επίσης, δημιουργήθηκαν δύο καινούργιοι ξενώνες προσωρινής φιλοξενίας για άτομα που οδηγούνται στον κοινωνικό αποκλεισμό και έχουν νέους κοινωνικούς κινδύνους και η γραμμή άμεσης κοινωνικής βοήθειας, το γνωστό «197», η γραμμή ανθρωπιάς, επέκτεινε τη λειτουργία της σε είκοσι τέσσερις ώρες το εικοσιτετράωρο. Άρα, λοιπόν, το Εθνικό Κέντρο Άμεσης Κοινωνικής Βοήθειας –σήμερα Εθνικό Κέντρο Κοινωνικής Αλληλεγγύης (Ε.Κ.Κ.Α.)- δεν συρρικνώνει τις δραστηριότητές του, αλλά τις επεκτείνει και προσαρμόζεται στους νέους κοινωνικούς κινδύνους που υπάρχουν και στις νέες κοινωνικές ανάγκες. 
      Όσον αφορά τώρα αυτό που αναφέρατε για την αναστολή λειτουργίας του Κέντρου Κοινωνικής Στήριξης στη Νέα Ιωνία, θέλω να σας πω ότι το Εθνικό Κέντρο Άμεσης Κοινωνικής Βοήθειας επανακαθορίζει τους στόχους του και τις δραστηριότητές του. Και το συγκεκριμένο Κέντρο -από τα δέκα που υπάρχουν στην Αθήνα και στη Θεσσαλονίκη- είχε τη χαμηλότερη παραγωγικότητα. Είχε τέσσερις εργαζόμενους και μόλις σαράντα έξι περιστατικά το 2004, δηλαδή λιγότερο από ένα περιστατικό την εβδομάδα. 
      Εμείς πρέπει απλώς να νοικοκυρέψουμε το Εθνικό Κέντρο Άμεσης Κοινωνικής Βοήθειας. Η γραμμή ανθρωπιάς λειτουργούσε λίγες ώρες το εικοσιτετράωρο και τώρα λειτουργεί είκοσι τέσσερις ώρες. Αυτά δεν γίνονται με ένα μαγικό ραβδί. Γίνονται με μεταφορά προσωπικού. Και φυσικά στη συγκεκριμένη περιοχή οι δραστηριότητες αυτές και οι κοινωνικές ανάγκες της περιοχής καλύπτονται από την αντίστοιχη κοινωνική υπηρεσία του Δήμου Νέας Ιωνίας και τα λίγα αυτά περιστατικά εξυπηρετούνται από τα κέντρα τα οποία υπάρχουν και στο Ίλιον και στην πλατεία Βάθη και στους Αμπελοκήπους. 
     Καταλαβαίνετε, λοιπόν, ότι πριν από λίγο καιρό υπήρχαν μικρά κέντρα τα οποία υπολειτουργούσαν. Αν θα πηγαίνατε στο Καλαμάκι στις αρχές του 2004 ή και σε άλλα κέντρα στην Αττική, θα βλέπατε ότι αυτά τα κέντρα κυριολεκτικά υπολειτουργούσαν. Δεν υπήρχε καν η δυνατότητα φιλοξενίας σε αυτά τα κέντρα.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
     Επαναλαμβάνω ότι υπάρχουν πλέον νέοι κοινωνικοί κίνδυνοι, νέες κοινωνικές ανάγκες και σε αυτές στρέφουμε την προσοχή μας. Υπάρχουν κακοποιημένες γυναίκες, θύματα trafficking, σωματεμπορίας, παιδιά τα οποία πλήττονται από ενδοοικογενειακή βία και κυρίως άτομα, τα οποία χρειάζονται προσωρινή φιλοξενία για να απομακρυνθούν προσωρινά από την εστία εκείνη που δημιουργεί το πρόβλημα και τους κοινωνικούς κινδύνους. 
     Αυτή είναι η πολιτική μας και πρέπει να ξέρετε ότι η γραμμή «197» για να λειτουργήσει πλέον σήμερα επί εικοσιτέσσερις ώρες χρειάζεται προσωπικό. Επαναλαμβάνω και πάλι ότι απλά ανεστάλη η λειτουργία του συγκεκριμένου κέντρου. Και φυσικά, όσον αφορά τις εξακόσιες νέες θέσεις που προκηρύξαμε γενικότερα στο χώρο της πρόνοιας, χρειάζεται χρόνος για να ευδοκιμήσουν αυτές οι προσλήψεις προσωπικού και αυτό το διάστημα δεν μπορούμε να αφήσουμε αυτά τα κέντρα χωρίς λειτουργία ή με υπολειτουργία. Απλώς κάναμε ένα καλύτερο νοικοκύρεμα του ανθρώπινου δυναμικού μας, ώστε να λειτουργήσουν καλύτερα τα Κέντρα Κοινωνικής Στήριξης.
     ΠΡΟΕΔΡΟΣ (Άννα Μπενάκη - Ψαρούδα): Η κ. Χριστοφιλοπούλου έχει το λόγο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κυρία Πρόεδρε.
     Κύριε Υπουργέ, αν κατάλαβα καλά από την απάντησή σας, αυτό που μου λέτε είναι: «Ανοίγουμε περισσότερους ξενώνες» -και καλά κάνετε λέω εγώ- «και συρρικνώνουμε τα Κέντρα Κοινωνικής Στήριξης». Έτσι το κατάλαβα εγώ. Δηλαδή λέτε «η κοινωνική μας πολιτική είναι ότι κλείνουμε ή τέλος πάντων αφαιρούμε προσωπικό». Το αναφέρω, γιατί πριν από δυο μήνες ήμουν στο Λαύριο. Εκεί κινδύνευε να κλείσει το Κέντρο Κοινωνικής Στήριξης και σήμερα υπολειτουργεί. 
     Άρα, τι λέτε; Η ανοικτή προστασία έχει περιστατικά –και το ξέρετε πολύ καλά, κύριε Υπουργέ- από κρίσεις εφηβείας, έως κατάθλιψη, αυτοκτονικές τάσεις, έως και κοινωνικά περιστατικά, περιστατικά φτώχειας, βαριά περιστατικά, εγκεφαλικά, μαθησιακές δυσκολίες. Λέτε, λοιπόν, ότι αυτά τα κέντρα που λειτουργούν και είναι ανοικτά στην κοινότητα, που προσφέρουν ουσιαστικές υπηρεσίες, θα έλεγα με πολύ κόπο των εργαζομένων -και το γνωρίζετε πολύ καλά, γιατί τους παίρνετε δυο μέρες τη βδομάδα και πηγαίνουν να στηρίξουν τη γραμμή «197»- δεν είναι μοντέρνα, αν το κατάλαβα καλά. Λέτε «εμείς πάμε σε νέες δομές». Δηλαδή η σημερινή κοινωνική πραγματικότητα δεν χρειάζεται δομές κοινωνικής υποστήριξης ανοικτές στην κοινωνία που να μπορεί πραγματικά ο εργαζόμενος κοινωνικός λειτουργός ή ψυχολόγος να κάνει δουλειά σε βάθος και τα «νοικοκυρεύουμε» με αναστολή της λειτουργίας τους μετρώντας περιστατικά; 
     Εγώ, κύριε Υπουργέ, έχω αυτήν τη στιγμή στη διάθεσή μου στοιχεία για το Κέντρο Κοινωνικής Στήριξης Νέας Ιωνίας εν προκειμένω, που σας θυμίζω –και το ξέρετε πολύ καλά- ότι είναι το μοναδικό στη βόρεια Αττική και έχει περιστατικά από το Γαλάτσι μέχρι την Άνοιξη και τις Αφίδνες, από την Αγία Παρασκευή μέχρι τα Βριλήσσια.  Αυτό το κοινωνικό κέντρο που κάλυπτε μέχρι χθες όλη τη βόρεια Αττική, αποφασίζετε σήμερα να το κλείσετε. Και τουλάχιστον τα δικά μου στοιχεία λένε ότι οι συναντήσεις που είχαν ήταν εκατόν εβδομήντα δύο. Ένα περιστατικό, όπως αυτά που ανέφερα, είναι μια και έξω; Το είδαμε, το στείλαμε, τελειώσαμε; Ή αυτά τα περιστατικά για κοινωνική στήριξη είναι περιστατικά που χρειάζονται μια, δυο, τρεις συναντήσεις σε βάθος και ενεργό κοινωνική υποστήριξη από την πλευρά των ψυχολόγων;
     Και, εν πάση περιπτώσει, θα πω και κάτι άλλο. Αποθαρρύνετε και τους εργαζόμενους έτσι. Είναι δομές στις οποίες επενδύει ένας ψυχολόγος, ένας κοινωνικός λειτουργός, ένας ψυχίατρος.
     Νομίζω, κύριε Υπουργέ, ότι θα πρέπει να δεσμευθείτε και δεν το κάνατε. Να μας πείτε καθαρά, ποια είναι η πολιτική σας. Είναι μόνο οι ξενώνες για τις κακοποιημένες γυναίκες και η γραμμή βοήθειας η οποία γνωρίζετε πολύ καλά ότι μόνο ως συναισθηματική και της στιγμής υποστήριξη είναι χρήσιμη;
     Αλλά όπου μπορείτε, κύριε Υπουργέ, πρέπει να ενεργοποιήσετε και τον εθελοντισμό. Μπορείτε στη γραμμή βοήθειας «197» –σας δίνω και μια ιδέα- να ενεργοποιήσετε το εθελοντικό κίνημα, ούτως ώστε να εξοικονομήσετε προσωπικό και να αφήσετε ανοικτά τα Κέντρα Κοινωνικής Στήριξης, τα οποία παράγουν πάρα πολύ σημαντικό έργο στην περιοχή και τα οποία κυρίως αλλάζουν και τις νοοτροπίες των τοπικών κοινωνιών ως προς την κοινωνική βοήθεια. Γιατί, όπως ξέρετε πολύ καλά και οι οικογένειες που έχουν περιστατικά, πολλές φορές δυσκολεύονται να βγουν έξω και να το πουν. Νομίζω, κύριε Υπουργέ, ότι θα πρέπει να το ξανασκεφθείτε. 
     ΠΡΟΕΔΡΟΣ (Άννα Μπενάκη - Ψαρούδα): Ο κύριος Υπουργός έχει το λόγο.
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία συνάδελφε, ελπίζω να μην αγνοείτε ότι η παραγωγικότητα του Εθνικού Κέντρου Άμεσης Κοινωνικής Βοήθειας πολλαπλασιάστηκε τον τελευταίο ενάμιση χρόνο. Λειτουργεί είκοσι τέσσερις ώρες αντί για τις λίγες ώρες λειτουργίας που είχε πριν από δυο χρόνια. 
    Αυτή είναι μία πραγματικότητα. Επαναλαμβάνω, ότι κανένα περιστατικό δεν χάνεται, υπάρχει η λειτουργία του αντίστοιχου κέντρου του Δήμου Νέας Ιωνίας. Το κέντρο αναστέλλει τη λειτουργία του και τα άτομα που δούλευαν εκεί να δουλέψουν σε περιοχές και σε κέντρα στα οποία υπάρχει άμεση επιτακτική ανάγκη. Δεν δίνουμε βάρος μόνο στη γραμμή ανθρωπιάς «197» και στο κέντρα κακοποιημένων γυναικών, αλλά εμείς στηρίζουμε όλους τους νέους κοινωνικούς κινδύνους και τις νέες κοινωνικές ανάγκες που δημιουργούνται καθημερινά. Και αυτό γίνεται κατανοητό από τα εκατοντάδες χιλιάδες πλέον περιστατικά, τα οποία αντιμετωπίζουμε σε όλη την Αττική και Θεσσαλονίκη.
    Αυτή είναι μια πραγματικότητα. Κάνουμε απλώς καλύτερη διαχείριση του ανθρώπινου δυναμικού μας, των κοινωνικών μας λειτουργών, ώστε να μην έχουμε το φαινόμενο που είχαμε πριν από δυο χρόνια με νεκρά κέντρα κοινωνικής στήριξης, όπου υπήρχαν μόνο τείχη και κοινωνικοί λειτουργοί και ψυχολόγοι, οι οποίοι έβλεπαν ένα με δυο περιστατικά την εβδομάδα.
    Σας είπα ότι έχουμε προκηρύξει εξακόσιες νέες προσλήψεις στο χώρο της πρόνοιας και όταν τελειώσουν αυτές, θα επαναλειτουργήσει το Κέντρο Κοινωνικής Στήριξης στη Νέα Ιωνία. Μέχρι τότε επαναλαμβάνω, θέλουμε να διαχειριστούμε όσο γίνεται καλύτερα το ανθρώπινο δυναμικό μας…
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Πότε θα γίνουν οι προσλήψεις; 
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ξέρετε πολύ καλά ότι προκηρύχθηκαν, γίνονται με τη διαδικασία του Α.Σ.Ε.Π., που είναι εξαιρετικά χρονοβόρα. Δεν μπορούμε όμως να κρατάμε Κέντρο Κοινωνικής Στήριξης με ελάχιστο προσωπικό μέσα. Εκεί υπήρχαν τέσσερα άτομα και μέσα στο 2004 είχαμε σαράντα τέσσερα περιστατικά. Αν θέλετε να τα πολλαπλασιάσετε επί τρεις φορές, τότε πάμε στις εκατόν πενήντα επισκέψεις το χρόνο. 
    Ξαναλέω ότι αυτά τα άτομα δουλεύουν στους ξενώνες που έχουμε για τις κακοποιημένες γυναίκες, για τις γυναίκες θύματα σωματεμπορίας και για τα άλλα περιστατικά ενδοοικογενειακής βίας. Και γι’ αυτό έχουμε πάρει τα συγχαρητήρια όλων, γιατί λειτουργούμε πλέον και η γραμμή ανθρωπιάς χρειάζεται. Και πρέπει να καταλάβετε ότι χρειάζεται και τη στήριξη τη δική σας. Αυτό πρέπει να το μάθει όλος ο κόσμος. Δηλαδή την εικοσιτετράωρη λειτουργία γραμμής ανθρωπιάς στην Αττική και Θεσσαλονίκη. Μπορείτε να επικοινωνήσετε για να το εξακριβώσετε και να κάνετε τεστ καθημερινά και τώρα και τη νύχτα. Λειτουργούσε μόνο έξι ώρες το πρωί. Αυτό που καταφέραμε να λειτουργεί επί εικοσιτετραώρου βάσεως δεν έγινε με το μαγικό ραβδί. Γίνεται με προσωπικό, γίνεται με νοικοκύρεμα, γίνεται με καλύτερη προώθηση του ανθρώπινου δυναμικού. Αυτό και μόνο κάνουμε.
    ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε τον κύριο Υφυπουργό.
    Η τρίτη με αριθμό 210/15.11.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Πολιτισμού και Περιβάλλοντος, Χωροταξίας και Δημοσίων Έργων, σχετικά με τα προβλήματα της στέγης του Ολυμπιακού Σταδίου κ.λπ., διαγράφεται λόγω κωλύματος του Υπουργού.
    Κύριοι συνάδελφοι, διακόπτουμε για ελάχιστα λεπτά, προκειμένου να κατατεθεί ο Προϋπολογισμός και να προσέλθει ολόκληρη η Κυβέρνηση και οι πολιτικοί Αρχηγοί, εφόσον προσέλθουν.
    (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
      (Προσέρχεται ο Πρόεδρος της Κυβέρνησης κ. Κωνσταντίνος Καραμανλής χειροκροτούμενος από τους Βουλευτές της Νέας Δημοκρατίας)
    ΠΡΟΕΔΡΟΣ (Άννα Μπενάκη - Ψαρούδα): Επαναλαμβάνεται η διακοπείσα συνεδρίαση.
    Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών θα καταθέσει τον Απολογισμό και τον Ισολογισμό του Κράτους Οικονομικού Έτους 2004 και τον Κρατικό Προϋπολογισμό Οικονομικού Έτους 2006. 
    Ο Υπουργός Οικονομίας και Οικονομικών κ. Αλογοσκούφης έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρωθυπουργέ, κυρία Πρόεδρε, κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα το Γενικό Προϋπολογισμό του Κράτους για το Οικονομικό Έτος 2006 και τον Απολογισμό και Ισολογισμό του Κράτους του Οικονομικού Έτους 2004. 
    Θα σας παρακαλέσω, κυρία Πρόεδρε, να οριστούν οι ημερομηνίες της συζήτησης τόσο στη Διαρκή Επιτροπή Οικονομικών Υποθέσεων όσο και στην Ολομέλεια του Σώματος.
     Επίσης, καταθέτω, πρώτον, τον τόμο που αναφέρεται στους προϋπολογισμούς των Νομαρχιακών Αυτοδιοικήσεων, δεύτερον, τον τόμο που αναφέρεται στις φορολογικές δαπάνες και, τρίτον, τις εκθέσεις των Γενικών Διευθυντών φορολογίας και φορολογικών ελέγχων τελωνείων και ειδικών φόρων κατανάλωσης, διοίκησης και δημοσιονομικών ελέγχων του Υπουργείου Οικονομίας και Οικονομικών, όπως προβλέπεται από τις διατάξεις των άρθρων 8, 10 και 13 του ν. 2362/95. 
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, η συζήτηση του κρατικού προϋπολογισμού στην Ολομέλεια της Βουλής θα αρχίσει στις 18 Δεκεμβρίου 2005, ημέρα Κυριακή. Και σύμφωνα με το άρθρο 123 παράγραφος 1 του Κανονισμού της Βουλής θα ολοκληρωθεί σε πέντε συνεχείς συνεδριάσεις, δηλαδή την Πέμπτη 22 Δεκεμβρίου 2005 στις δώδεκα τα μεσάνυκτα.
     Ο πρόεδρος της Διαρκούς Επιτροπής Οικονομικών Υποθέσεων θα συγκαλέσει την επιτροπή για εξέταση του κρατικού προϋπολογισμού σε πρώτη συνεδρίαση την Τρίτη 29 Νοεμβρίου 2005.
     Υπενθυμίζω ότι οι γενικοί και ειδικοί εισηγητές θα πρέπει να υποβάλουν τις εισηγήσεις εντός οκτώ ημερών από την πρώτη συνεδρίαση της επιτροπής, όπως προβλέπει ο Κανονισμός, ώστε να διανεμηθούν μέσα στις προβλεπόμενες προθεσμίες πριν από την έναρξη της συζήτησης στην Ολομέλεια.
     Όσον αφορά στη συζήτηση του Απολογισμού και του Ισολογισμού του Κράτους, η συζήτηση αυτή πλέον διαχωρίζεται από τη συζήτηση του Κρατικού Προϋπολογισμού.
     Η Ειδική Επιτροπή επί του Απολογισμού και του Γενικού Ισολογισμού του Κράτους θα ενημερωθεί αμέσως για τον προσδιορισμό των σχετικών ημερομηνιών. 
     ΠΡΟΕΔΡΟΣ (‘Αννα Μπενάκη – Ψαρούδα): Κύριες και κύριοι συνάδελφοι, στο σημείο αυτό επανερχόμεθα στην ημερήσια διάταξη κοινοβουλευτικού ελέγχου και συγκεκριμένα στη συζήτηση των
     ΕΠΕΡΩΤΗΣΕΩΝ
     Θα συζητηθεί η με αριθμό 4/3/23.9.2005 επερώτηση είκοσι τριών Βουλευτών του ΠΑ.ΣΟ.Κ., του κ. Παναγιώτη Σγουρίδη, της κ. Ροδούλας Ζήση, των κυρίων Χρήστου Πρωτόπαπα, Απόστολου. Κατσιφάρα, Παναγιώτη Ρήγα, Γεώργιου Ανωμερίτη, της κ. Χρυσής Αράπογλου, των κυρίων Δημητρίου Βαρβαρήγου, Δημητρίου Γεωργακόπουλου, της κ. Αγγελικής Γκερέκου, των κυρίων Ιωάννη Δριβελέγκα, Πέτρου Ευθυμίου, Κίμωνα Κουλούρη, της κ. Αθανασίας Μερεντίτη, των κυρίων Εμμανουήλ Όθωνα, Αθανασίου Παπαγεωργίου, Χρήστου Παπουτσή, Ιωάννη Παρασκευά, Κωνσταντίνου Σκανδαλίδη, Εμμανουήλ Στρατάκη, της κ. Θεοδώρας Τζάκρη και των κυρίων Απόστολου - Αθανάσιου Τσοχατζόπουλου και Νικολάου Χριστοδουλάκη, σχετικά με θέματα που αφορούν την Εταιρεία Τουριστικής Ανάπτυξης (Ε.Τ.Α.). 
     Όσον αφορά αυτήν τη συζήτηση ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ. κ. Δ. Ρέππας ορίζει ως Κοινοβουλευτικό Εκπρόσωπο το Βουλευτή κ. Π. Σγουρίδη.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως Κοινοβουλευτικό Εκπρόσωπο το Βουλευτή κ. Νικόλαο Γκατζή.
     Ο Πρόεδρος του Συνασπισμού Ριζοσπαστικής Αριστεράς κ. Αλαβάνος ορίζει ως Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη - Αικατερινάρη. 
     Το λόγο έχει ο πρώτος επερωτών κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Κυρίες και κύριοι συνάδελφοι, η επερώτηση που καταθέσαμε αναφέρεται σε έναν τομέα, τον οποίο η Κυβέρνηση εμφανίζει ως τομέα εξαίρετου έργου και σημαντικής δράσης. Αναφέρομαι στον τομέα του τουρισμού. Πιο συγκεκριμένα η επερώτησή μας έχει να κάνει με τα πεπραγμένα σας, τα έργα και τις ημέρες σας σε έναν πολύ σημαντικό τομέα για την τουριστική ανάπτυξη της χώρας, αυτόν των τουριστικών ακινήτων. 
      Μέσα σε δεκαοκτώ μήνες ήδη έχετε «επιτύχει» να δημιουργήσετε μαύρη βίβλο της πολιτική σας στο συγκεκριμένο τομέα. Η Εταιρεία Τουριστικής Ανάπτυξης είναι μια εταιρεία που από τη φάση της δυναμικής οικονομικής ανάπτυξης περιήλθε σε πλήρη απαξίωση και σε οικονομική κατάρρευση. Την εταιρεία αυτή την παραλάβατε με ένα πρόγραμμα επενδύσεων 500.000.000 ευρώ, με σημαντικότατες παρεμβάσεις, τις οποίες αναφέρω τροχάδην: του Λαγονησίου, του καζίνο της Πάρνηθας και άλλες μικρότερες στη Βούλα, στη Βάρκιζα στο Λυκαβηττό, στου Φιλοπάππου. Επίσης, με ομολογία των δικών σας στελεχών και με αυτά που δημοσιεύθηκαν στον ισολογισμό για την οικονομική χρήση του 2003 είχε κέρδος 31.000.000 ευρώ. 
      Ποια ήταν η συνέχεια; Η συνέχεια είναι τραγική και είναι μια συνέχεια φθοράς, απαξίωσης και διάλυσης της συγκεκριμένης εταιρείας. Και αυτό βεβαίως με τα στοιχεία που μας δίνει ο ισολογισμός της οικονομικής χρήσης του 2004 και με τις ομολογίες της σημερινής διοίκησης την οποία εσείς διορίσατε και η οποία αξιολογεί το έργο της προηγούμενης διοίκησης την οποία και πάλι εσείς διορίσατε, δηλαδή με τις μαρτυρίες του κ. Ζαχαρόπουλου, που είναι ο σημερινός διευθύνων σύμβουλος, σε βάρος των πεπραγμένων και των έργων της προηγούμενης διοίκησης που πάλι εσείς διορίσατε, του κ. Χαριτάκη. 
      Τι εμφανίζει η Εταιρεία Τουριστικής Ανάπτυξης για το έτος 2004; Για το έτος 2004 προσέξτε να δείτε τους εξής αντιφατικούς αριθμούς. Ο μεν κ. Χαριτάκης, ο οποίος απεπέμφθη από εσάς, προέβλεπε τον Ιανουάριο του 2005 ότι η Εταιρεία Τουριστικής Ανάπτυξης θα έχει κέρδη για το 2004 500.000 ευρώ. Η Εταιρεία EFG-ΤΕΛΕΣΙΣ, πίσω από την οποία βρίσκονται η ALPHA, η ΕΜΠΟΡΙΚΗ, η ΕUROBANK, σε ενημερωτικό της δελτίο στη σελίδα 480 αναφέρει για το έτος 2004 ότι προβλέπεται η συγκεκριμένη εταιρεία να έχει κέρδη προ φόρων 33,5 εκατομμύρια ευρώ. 
      Τέλος, τι λέει ο ισολογισμός που δημοσιεύθηκε; Ο ισολογισμός που δημοσιεύθηκε λέει ότι η εταιρεία τελικά είχε ζημιές της τάξης των 13,5 εκατομμυρίων ευρώ. 
      Τι θα πρέπει να διαλέξουμε εμείς από όλα αυτά; Προφανώς θα διαλέξουμε από αυτά που λέει ο ισολογισμός. Ποιος θα μας εξηγήσει όμως πώς είναι δυνατόν να έχουμε στη διάθεσή μας τρία διαφορετικά οικονομικά μεγέθη όσον αφορά τα αποτελέσματα χρήσης του έτους 2004; Ποιος θα σταματήσει επιτέλους αυτόν τον ενδοοικογενειακό καυγά ανάμεσα στα στελέχη της Νέας Δημοκρατίας; Ο κ. Ζαχαρόπουλος, του οποίου τα λόγια διαβάζω, εξηγεί γιατί η εταιρεία είχε ζημιές το 2004.
      Λέει ο κ. Ζαχαρόπουλος, δεν τα λέμε εμείς: «Οι ζημιές οφείλονται στην πλήρη στασιμότητα από την εποχή της ιδιωτικοποίησης του καζίνο της Πάρνηθας όσον αφορά στην ιδιωτική αξιοποίηση της περιουσίας που διαχειρίζεται, με αποτέλεσμα την απώλεια σημαντικών εσόδων για την εταιρεία και έλλειμμα για την επενδυτική της ανάπτυξη». Είναι ένας κόλαφος τον οποίο εξαπολύει ο κ. Ζαχαρόπουλος σε βάρος του προηγούμενου απ’ αυτόν στη διοίκηση, δηλαδή του κ. Χαριτάκη. 
      Αυτή, λοιπόν, την εικόνα παρουσιάζει η Εταιρεία Τουριστικής Ανάπτυξης, αυτήν την εικόνα δίνει ο ισολογισμός, αυτήν την εξήγηση μας δίνει ο σημερινός διευθύνων σύμβουλος της εταιρείας, ο κ. Ζαχαρόπουλος. Μηδενική, λοιπόν, παρουσία της εταιρείας, μηδενικό έργο, μηδενικό ή αρνητικό αποτέλεσμα. 
      Ας πάμε στο 2005. Εκεί βεβαίως η κατάσταση είναι απαράδεκτη και τραγική. Θα την αναπτύξω πολύ σύντομα. Δεν θα μπορούσε να είναι διαφορετική και είναι αποτέλεσμα της σημασίας που δίνει το Υπουργείο σας σ’ αυτόν τον τομέα, έτσι όπως μέσα σε λίγα λόγια εσείς αντιπαρέρχεστε το συγκεκριμένο θέμα στο τέταρτο συνέδριο «Τουρισμός και ανάπτυξη» του Σ.Ε.Τ.Ε..
      Λέτε, λοιπόν, κύριε Λιάσκο, για να δείτε πόσο μεγάλη σοβαρότητα δίνετε σ’ αυτόν τον τομέα: «Η Εταιρεία Τουριστικής Ανάπτυξης ολοκλήρωσε το στρατηγικό σχέδιο για τον επιχειρησιακό σχεδιασμό των ετών 2005 - 2006. Στόχος είναι η διασφάλιση ενιαίας τουριστικής πολιτικής της χώρας κάτω από τον άξονα της πολιτικής του Υπουργείου και της Κυβέρνησης και την αξιοποίηση της τουριστικής περιουσίας του κράτους που οδηγεί στην τουριστική ανάπτυξη με επενδύσεις, προώθηση ειδικών μορφών τουρισμού και ειδικών υποδομών».
      Αυτά τα πολύ ωραία αλλά πάρα πολύ αφηρημένα λέτε. Δεν μας λέτε τίποτα για την ουσία. Μας αποκαλύπτετε έτσι την πολιτική σας σ’ αυτόν τον τομέα και δυστυχώς τα αποτελέσματα είναι ορατά. 
      Φεύγουμε, λοιπόν, από το 2004 και πάμε στο 2005, όπου ακόμα δεν έχουμε στοιχεία, όμως προβλέπεται μία μικρή κερδοφορία. Θα ήθελα να παρατηρήσω ότι έχετε αρνηθεί επανειλημμένα και δεν δημοσιοποιείτε τριμηνιαίους και εξαμηνιαίους απολογισμούς της συγκεκριμένης εταιρείας. Δεν μας τα έχετε δώσει στις επερωτήσεις και στις ερωτήσεις που έχουμε κάνει. 
      Το 2005, λοιπόν, ο κ. Ζαχαρόπουλος φαίνεται ότι θα εμφανίσει κερδοφορία για την Εταιρεία Τουριστικής Ανάπτυξης, όμως φρόντισε με συγκεκριμένα λογιστικά «τρικ» να εμφανίσει αυτήν την κερδοφορία. Πώς; Πρώτον, απαξίωσε το έργο της προηγούμενης διοίκησης, δηλαδή του κ. Χαριτάκη λέγοντας: «Τι να κάνω, παρέλαβα μία εταιρεία την οποία η προηγούμενη διοίκηση υπό τον κ. Χαριτάκη απαξίωσε και δεν έκανε τίποτα». Τα λέει με τα λόγια που σας διάβασα προηγουμένως. 
      Έρχεται τώρα να εμφανίσει κάποιο πλεόνασμα. Πώς το κάνει αυτό; Το κάνει με λογιστικά «τρικ». Τι έκανε; Διέγραψε από τον ισολογισμό ληξιπρόθεσμες οφειλές ως ανασφαλείς και ενέγραψε, αφού έκανε ρυθμίσεις, τα έσοδα που θα προκύψουν απ’ αυτές τις ρυθμίσεις στο 2005. Δηλαδή, από τη μία πλευρά εμφανίζει ότι δεν περιμένει τίποτα αυτή η εταιρεία από τις ληξιπρόθεσμες οφειλές, τις διαγράφει και στη συνέχεια προχωρεί σε ρυθμίσεις για να εμφανίσει από τις τυχόν εισπράξεις κέρδη το 2005. Επίσης, το μέρισμα των 5.000.000 ευρώ από το καζίνο της Πάρνηθας το εμφανίζει –όποτε θα καταβληθεί βέβαια- μέσα στον ισολογισμό του 2005. Με αυτά τα λογιστικά τρικ, μ’ αυτές τις «αλχημείες» θα προσπαθήσει να εμφανίσει πιθανόν –έτσι εικάζουμε- κερδοφορία για το 2005. 
      Η ουσία, όμως, παραμένει η ίδια και η ουσία, κύριε Λιάσκο, είναι μία, ότι στην Εταιρεία Τουριστικής Ανάπτυξης σήμερα συμβαίνουν «σημεία και τέρατα». Πρώτον, μέσα σε μία νύχτα το Διοικητικό Συμβούλιο με τον κ. Ζαχαρόπουλο άλλαξε τον κανονισμό σχετικά με τον τρόπο που γίνονται οι αναθέσεις για την παροχή υπηρεσιών και μέσα στην ίδια νύχτα, αφού άλλαξαν τον κανονισμό, ανέθεσαν απευθείας σε συγκεκριμένη εταιρεία, στην “PRICE”, τη διοικητική και οικονομική αναδιάρθρωση της εταιρείας έναντι αμοιβής περίπου 1.000.000 ευρώ, χωρίς να προσκαλέσουν περισσότερες της μιας εταιρείες.
      (Στο σημείο αυτό την Προεδρική Έδρα  καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Στην ερώτηση που έκανε ο συνάδελφός μου κ. Ματζαπετάκης, γιατί συνέβη αυτό, δίνετε την εξής απαράδεκτη απάντηση: Ότι έγινε έρευνα αγοράς και ήταν η μοναδική εταιρεία η οποία είναι εξειδικευμένη σ’ αυτόν τον τομέα. 
      Εάν επιμένετε σ’ αυτήν την απάντηση, θα παρακαλούσαμε να το ακούσουμε. Εάν όμως επιμένετε, διότι έτσι σας πληροφόρησε ο κ. Ζαχαρόπουλος, με συγχωρείτε για την έκφραση αλλά πρέπει «να του πάρετε το κεφάλι», γιατί δεν μπορεί να λέτε ότι είναι η μοναδική εταιρεία η οποία είναι εξειδικευμένη σ’ αυτόν τον τομέα. Εάν όμως είναι δική σας η απάντηση θα πρέπει να αναλάβετε την πολιτική ευθύνη γι’ αυτήν την απάντηση που δώσατε και γιατί με σκανδαλώδη τρόπο αναθέσατε απευθείας σε συγκεκριμένη εταιρεία μέσα σε μία νύχτα τη διοικητική και οικονομική αναδιάρθρωση της Εταιρείας Τουριστικής Ανάπτυξης. Και ξέρετε πολύ καλά ότι εάν αυτή η σύμβαση πάει στην Ευρωπαϊκή Ένωση, στην Επιτροπή Ανταγωνισμού, είναι σίγουρο ότι δεν πρόκειται να γίνει αποδεκτή. Είναι θέμα το οποίο θα ψάξουμε, θα ερευνήσουμε και να ξέρετε ότι κρύβονται πολύ σημαντικές ευθύνες, όχι μόνο πολιτικές, σ’ αυτήν την πράξη που προχωρήσατε.
      Επίσης, δεν έχετε κάνει καμία αξιοποίηση των συμβάσεων που είχαν υπογραφεί στο παρελθόν. Δεν προωθήσατε τίποτα. Και ω του θαύματος, αφού δεν έχετε κανένα έργο να παρουσιάσετε, όταν κάποιος επισκεφθεί την ιστοσελίδα της Ε.Τ.Α., τι θα δει ως έργο της Ε.Τ.Α.; Θα δει το έργο που εσείς δυσφημίσατε επί κυβερνήσεων ΠΑ.ΣΟ.Κ. Σήμερα στην ιστοσελίδα της Ε.Τ.Α. υπάρχει ως μοναδικό έργο της εταιρείας το έργο που είχε γίνει επί κυβερνήσεων ΠΑ.ΣΟ.Κ.. 
      Στο Λονδίνο πριν από μερικές μέρες σε συνέδριο το οποίο διοργανώθηκε, εκεί πάλι ο κ. Ζαχαρόπουλος ανακοίνωσε για άλλη μια φορά το πρόγραμμα της Ε.Τ.Α. και δεν αφίσταται γραμμής, κεραίας από το πρόγραμμα που είχε ανακοινωθεί επί ΠΑ.ΣΟ.Κ. και το οποίο είχε μπει σε πορεία, είχε μπει σε τροχιά και στο οποίο υπάρχουν συμβάσεις και σε εξέλιξη και συμβάσεις στις οποίες εσείς δεν προχωρήσατε στην ανάθεση, με αποτέλεσμα να έχουμε χάσει δύο χρόνια.
      Υπάρχει, λοιπόν, πλήρης απραξία. Υπάρχει πλήρης απαξίωση της εταιρείας και υπάρχει και κάτι άλλο, το οποίο δεν μπορείτε να ανατρέψετε το αρνητικό κλίμα για την Ε.Τ.Α.. Δυστυχώς, αυτό το κλίμα φροντίσατε να το φτιάξετε, να το διαμορφώσετε προεκλογικά. Σήμερα είσαστε δέσμιοι του κλίματος που φτιάξατε για την Ε.Τ.Α. όταν ήσασταν αντιπολίτευση. Δυσφημίσατε την εταιρεία. Δυσφημίσατε την επιχειρηματικότητα. Θεωρήσατε ως σκάνδαλο κάθε σύμβαση η οποία υπογράφτηκε την εποχή εκείνη από την ΕΤΑ. Δημιουργήσατε δηλαδή στο διεθνές επενδυτικό περιβάλλον μια κακή εικόνα για τη συγκεκριμένη εταιρεία.
      Είσαστε, λοιπόν, σήμερα δέσμιοι της δημαγωγίας και του λαϊκισμού τον οποίο προεκλογικά ακολουθήσατε. Έτσι σήμερα,  εξαιτίας και της ανικανότητας της διοίκησης και της έλλειψης σχεδιασμού και σχεδίου από την πλευρά σας, δεν είσαστε σε θέση να προχωρήσετε ούτε μία σύμβαση απ’ αυτές που είτε είχαν υπογραφεί είτε ήταν προς υπογραφή τα τελευταία δύο χρόνια. 
      Δεν παραξενεύει όμως καθόλου, κύριε Υπουργέ, αυτή η κατάσταση, γιατί και σ’ αυτόν το χώρο και σ’ αυτόν τον τομέα η πρακτική σας ήταν η ίδια, όπως παντού στο κράτος. Μία πρακτική που με αδιαφανή τρόπο διορίζει τις διοικήσεις χωρίς διαγωνισμό. Με αδιαφανή τρόπο και με καθαρά κομματικά κριτήρια τοποθετεί διευθυντές, αφαιρώντας από τις προκηρύξεις την απαίτηση για μεταπτυχιακό τίτλο και για τη γνώση ξένων γλωσσών. Διορίζει από το παράθυρο απόφοιτους λυκείου με υψηλές αμοιβές. Σπρώχνει πρώην συναδέλφους απολυμένων συμβασιούχων να καταθέσουν σε βάρος τους στα δικαστήρια.
      Όμως, κύριε Υπουργέ, αυτός ο τομέας δεν είναι ο μοναδικός όπου ανάγλυφα εμφανίζεται η αδυναμία σας να κάνετε πολιτική και να παράγετε έργο. Άλλωστε πάντοτε οι εξαγγελίες σας είναι πανηγυρικές, το έργο σας όμως είναι μηδενικό.
      Κλείνω θυμίζοντάς σας το εξής: Στο ίδιο πάλι συνέδριο για άλλη μία φορά ανακοινώσατε τα εξής: Σήμερα έχουμε έτοιμο το νομοσχέδιο για τον αγροτοτουρισμό και τον τουρισμό υπαίθρου. Καταθέτουμε εντός του Οκτωβρίου το νομοσχέδιο για τον ιαματικό τουρισμό. Πέρασε και αυτός ο Οκτώβριος –βέβαια δεν λέτε ποιου έτους- ήλθε ο Νοέμβριος, περνάει και ο Νοέμβριος, αυτό το νομοσχέδιο το έχετε ανακοινώσει εκατό χιλιάδες φορές, αυτό το νομοσχέδιο δεν έχει εμφανιστεί στη Βουλή όπως καμία παρουσία νομοθετικού έργου δεν έχει το Υπουργείο σας σήμερα, όλο αυτό το χρονικό διάστημα το οποίο βρίσκεσθε στην Κυβέρνηση. 
      Θεωρούμε, λοιπόν, εκφράζοντας την αγωνία του ΠΑ.ΣΟ.Κ. και την αγωνία της κοινής γνώμης, ότι θα πρέπει να απαντήσετε στα ερωτήματά μας για την κατάσταση στην οποία έχετε φέρει την Εταιρεία Τουριστικής Ανάπτυξης και για την απαξία του συγκεκριμένου τομέα των τουριστικών επενδύσεων. Αλλιώς θα είστε εκτεθειμένοι, απέναντι στον ελληνικό λαό.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, είναι αλήθεια ότι παραλάβατε μία εταιρεία με τα βλέμματα στραμμένα προς την αγορά, με επενδυτικό σχέδιο συγκεκριμένο, με κριτήρια αξιολόγησης για κάθε μία από τις επενδύσεις, με ενεργοποιημένα κεφάλαια από τον ιδιωτικό τομέα, με σημαντικές επενδύσεις, με κατεύθυνση της εταιρείας να διαφοροποιήσει το τουριστικό προϊόν που τόσο ανάγκη το είχε η χώρα μας και η ελληνική οικονομία. Τη λοιδορήσατε, όμως, κάνατε σπέκουλα προεκλογικά. Μετεκλογικά κάποια στιγμή είπατε ότι θα την καταργήσετε και λέτε ότι εμείς δεν είπαμε τίποτα απ’ αυτά, δεν έγινε τίποτα, γενικώς κάνουμε μία απογραφή. 
      Ελπίζω, κύριε Υπουργέ, πως δεν θα είναι σαν αυτές τις απογραφές, που μας έχετε συνηθίσει, ως Κυβέρνηση, και ως η νέα διακυβέρνηση, που έχετε βάλει τη χώρα σε περιπέτεια. 
      Γενικώς στη συγκεκριμένη εταιρεία συσκέπτεστε, δεν παράγετε κανένα έργο. Λέτε ότι στόχος μας είναι να την αναδιοργανώσουμε. Και προσέξτε πώς γίνεται αυτή η περιβόητη αναδιοργάνωση: Θα πάρουμε μία εταιρεία από την αγορά να κάνει όλα τα χρηματοοικονομικά. Ουσιαστικά κάνατε μία εξωτερική ανάθεση των οικονομικών και διοικητικών υπηρεσιών και των υπηρεσιών διαχείρισης του προσωπικού. 
      Με ποια προκήρυξη, κύριε Υπουργέ το κάνατε; Καταθέστε τη στη Βουλή. Ποιο ήταν το πλαφόν; Γενικώς, λέτε, θα πάρουμε μία εταιρεία. Ποιο το χρηματικό ποσό, το πλαφόν; Πού λέει ο κανονισμός της Ε.Τ.Α. ότι μπορεί να κάνετε ανάθεση χωρίς προκήρυξη; Πείτε συγκεκριμένο άρθρο. Πού λέγεται αυτό; Επίσης, ποιος καθορίζει ότι είναι η μόνη εταιρεία στην αγορά; Συγκροτήσατε επιτροπή; Και αν τη συγκροτήσατε πείτε μας ποια ήταν αυτή η επιτροπή που την αξιολόγησε, ότι έκανε έρευνα στην αγορά και διαπίστωσε ότι δεν υπήρχε καμία άλλη εταιρεία. Ποια είναι τα πρακτικά αυτής της συγκεκριμένης επιτροπής που συγκροτήσατε; Από το πρώτο πρακτικό φαίνεται ότι αναθέτετε μόνο, χωρίς να προσδιορίζετε ούτε καν το πλαφόν. Τι θα πληρώσετε; Ποιος το κρίνει αυτό; Ποιος το αξιολογεί αυτό; Με τι συγκεκριμένα κριτήρια λέτε ότι παίρνουμε τη συγκεκριμένη εταιρεία; 
      Νομίζω ότι είναι πρόκληση όλα αυτά, κύριε Υπουργέ, σε μια εποχή που καλούμαστε να είμαστε αξιόπιστοι, διαφανείς. Η κοινωνία μας παρακολουθεί και αμφισβητεί. Και εσείς το πρώτο που κάνατε με διαδικασίες εντελώς αντικανονικές, ήταν να προχωρήσετε σ’ αυτήν την πράξη. Ελπίζω να έχετε μια πειστική απάντηση. 
      Πάντως, επαναλαμβάνω, οφείλατε να έχετε κάνει διαγωνισμό, οφείλατε να έχετε συγκροτήσει επιτροπή, οφείλατε να έχετε προσδιορίσει το πλαφόν. Λέτε, είναι η μοναδική στην αγορά και το μεγάλο πλεονέκτημά της είναι ότι έκανε το πετυχημένο έργο της εξυγίανσης της Ολυμπιακής Αεροπορίας. Μπορεί όντως να είναι πετυχημένο το έργο. Εγώ δεν αμφισβητώ την εταιρεία, ούτε τη γνωρίζω. Μπορεί να είναι και η ικανότερη. Όμως, αυτό καταγράφεται εδώ.
      Κύριε Υπουργέ, η εταιρεία είχε ανάγκη μίας άλλης πολιτικής, που έχει σχέση με την επενδυτική της κατεύθυνση. Φέρατε κάτι καινούργιο; Πρώτον, έχετε κάνει είκοσι μήνες τώρα έστω μία προκήρυξη διαγωνισμού –δεν λέω διαγωνισμό- για ένα συγκεκριμένο έργο, έστω ένα; Εάν ναι, πείτε μας ποιο είναι αυτό. 
      Δεύτερον, έχετε βάλει την εταιρεία σε μία περιπέτεια με εξώδικα, με δικαστικά θέματα με τους προηγούμενους αναδόχους, επενδυτές ή οτιδήποτε άλλο. Αυτή είναι η πρακτική σας; Έτσι θα αντιμετωπίσετε την αγορά; Έχετε πάρει μία συγκεκριμένη πειστική πρωτοβουλία, που θα σας οδηγήσει σε λύση, για να αυξήσετε τα κεφάλαια και τα έσοδα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Επίσης, μια εταιρεία κερδοφόρα τη βάλατε σε περιπέτεια. 
      Και την έχει βάλει, κύριε Υπουργέ, η δική σας αδιέξοδη πολιτική με απραξία από τη μια πλευρά και ανικανότητα να εισπράξετε από την άλλη. Διαλύσατε ουσιαστικά το εσωτερικό της εταιρείας και ταυτόχρονα τη χρεώνετε. Και ενώ λέτε ότι τα κάνατε όλα αυτά, για να κάνετε ένα πιο ευέλικτο σχήμα, ταυτόχρονα έχετε αυξήσει τα έξοδά της.
      Δείτε λίγο σας παρακαλώ, κύριε Υπουργέ, τον προϋπολογισμό του 2005 που «τρέχει». Επειδή έχετε τα στοιχεία και τα ξέρετε, να μας πείτε ποια είναι στο εννιάμηνο η πορεία των εσόδων και ποια η πορεία των εξόδων. Λέτε πως σε ό,τι αφορά το προσωπικό, επιστρέψατε τους μόνιμους υπαλλήλους του Ε.Ο.Τ. στην κεντρική υπηρεσία.
      Ταυτόχρονα, κύριε Υπουργέ, κάνατε προσλήψεις. Και κάνατε προσλήψεις χωρίς κανένα διαγωνισμό. Κάνατε προσλήψεις, πληρώνοντας υπέρογκα ποσά.
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Θα συνεχίσετε, κύριε Κατσιφάρα; Θα συμψηφίσετε το χρόνο της δευτερολογίας σας;
      ΑΠΟΣΤΟΛΟΣ ΚΑΤΣΙΦΑΡΑΣ: Όχι, κύριε Πρόεδρε. Θα κρατήσω δύο λεπτά.
      Ουσιαστικά χρεώνετε την εταιρεία και δεν έχετε καμία προοπτική και κανένα σχέδιο. Μια εταιρεία με μέλλον, την έχετε καταντήσει προβληματική, μίζερη, σε απραξία και χωρίς ορίζοντες για τον τουρισμό και την οικονομία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
      Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κύριε Πρόεδρε.
      Η Ε.Τ.Α., μία εταιρεία που ιδρύθηκε για να αξιοποιηθεί η δημόσια περιουσία, μέσω ιδιωτικών επενδύσεων και που επί των κυβερνήσεων μας ήταν κερδοφόρα, είναι γεγονός ότι σήμερα αντιμετωπίζει πρόβλημα βιωσιμότητας. Προεκλογικά η Νέα Δημοκρατία με τη συνηθισμένη γι’ αυτήν τακτική, με βαρύγδουπους χαρακτηρισμούς, είχε χαρακτηρίσει την Ε.Τ.Α. ως «αμαρτωλή εταιρεία». Και μόλις αναλάβατε τη διακυβέρνηση της χώρας, αλλάξατε το όνομά της, προφανώς για να ξορκίσετε το «κακό» και «βεβαρημένο» παρελθόν της, και της δώσατε μια καινούργια ώθηση, της οποίας, όμως –λυπάμαι που το λέω- η κατάληξη θα είναι η πλήρης απαξίωση.
      Ήδη στην αγορά έχει πληγεί καίρια η δυναμική και η διαπραγματευτική ισχύς της εταιρείας, αφού λίγους μήνες πριν ακούγονταν ανοιχτά, σενάρια που μιλούσαν για κλείσιμο της Ε.Τ.Α. και για ανάληψη της διαχείρισης της εθνικής τουριστικής περιουσίας, και πάλι, από τον Ε.Ο.Τ.. Πρόκειται για στρατηγική «καμένης γης», τη στιγμή που όλοι συμφωνούμε πως ο τουρισμός αποτελεί το βασικότερο μοχλό για τη μεταολυμπιακή ανάπτυξη και πρόοδο της χώρας και που η αγωνία όλων μας, για την προσέλκυση επισκεπτών υψηλού εισοδηματικού επιπέδου, κορυφώνεται.
      Για πρώτη φορά, μετά την κερδοφορία των προηγουμένων χρόνων η Ε.Τ.Α. παρουσιάζει ζημία και περιορισμένη ταμειακή ρευστότητα. Η προ ολίγων μηνών επιστολή-έκθεση του διευθύνοντα συμβούλου της εταιρείας, προς τον Υπουργό Οικονομικών, είναι αποκαλυπτική ως προς αυτό. Αναφέρει ότι η χρήση του 2004 κλείνει με ζημία 13,5 εκατομμύρια ευρώ, έναντι 31.000.000 ευρώ κέρδους της προηγούμενης χρονιάς. Η ταμειακή ρευστότητα της εταιρείας μειώθηκε από 52.000.000 ευρώ σε 4.000.000 ευρώ και οι απαιτήσεις αποζημιώσεων διαφόρων επενδυτών, που έχουν υπογράψει συμβάσεις με την Ε.Τ.Α., δεν υλοποιούνται και ξεπερνούν τα 200.000.000 ευρώ. Δεν νομίζω ότι χρειάζεται να αναφέρω τίποτε άλλο.
      Έχετε μεγάλες ευθύνες, κύριε Υφυπουργέ, όπως και ο κύριος Υπουργός, ο οποίος, αν δεν απατώμαι, πριν από λίγο μπήκε στην Αίθουσα, και έφυγε πάλι. Φαντάζομαι ότι δεν τον απασχολεί και δεν τον ενδιαφέρει το θέμα της Ε.Τ.Α..
      Έχετε μεγάλες ευθύνες γιατί αναστείλατε κάθε επενδυτική προσπάθεια, ακυρώσατε κερδοφόρες συμβάσεις, υποκύψατε σε τοπικές μικροπολιτικές πιέσεις με αποτέλεσμα την αναστολή των επενδύσεων σε μεγάλες τουριστικές υποδομές. Και όλα αυτά συμβαίνουν τη στιγμή που για πρώτη φορά εξασφαλίστηκε πρόγραμμα επενδύσεων πάνω από 500.000.000, δημιουργήθηκαν τουριστικές μονάδες με δύο χιλιάδες νέες θέσεις εργασίας, το καζίνο της Πάρνηθας απασχολεί χίλιους νέους εργαζόμενους και τροφοδοτεί τον ελληνικό τουρισμό με 50.000.000 ευρώ. Μετά την ιδιωτικοποίηση του καζίνου της Πάρνηθας ακολούθησε πλήρη στασιμότητα σε ό,τι αφορά την ιδιωτική αξιοποίηση της περιουσίας που διαχειρίζεται η εταιρεία, με αποτέλεσμα την απώλεια σημαντικότατων εσόδων και την εμφάνιση ελλείμματος στην επενδυτική ανάπτυξη της χώρας.
      Στασιμότητα και απραξία παντού. Μπροστά στα δημοσιονομικά αδιέξοδα και το επενδυτικό τέλμα που δημιουργήσατε προκειμένου να καλύψετε τις «μαύρες τρύπες» του προϋπολογισμού ανοίξατε άρον άρον το φάκελο της εκποίησης της μεγάλης ακίνητης περιουσίας του δημοσίου, που περιλαμβάνει πάνω από εκατό χιλιάδες ακίνητα. Δώσατε, λοιπόν, εντολή στις διοικήσεις της Κ.Ε.Δ. και της Ε.Τ.Α. να επιταχύνουν τις διαδικασίες καταγραφής και να υποβάλουν συγκεκριμένες προτάσεις για την αξιοποίηση της τεράστιας ακίνητης περιουσίας που διαχειρίζονται. Σκοπός είναι να βγουν στο σφυρί, για καθαρά εισπρακτικούς λόγους, τα ακίνητα «φιλέτα». Αυτό θέλετε να το ονομάζετε νοικοκύρεμα στον τουρισμό. Πρόκειται πραγματικά για «χρυσά ακίνητα» που αποτελούν «μαγνήτη» για μεγάλες τουριστικές επενδύσεις, αφού λόγω του μεγέθους και κυρίως της προνομιακής τους θέσης έχουν μεγάλη αξία και οι προτάσεις πέφτουν «βροχή». Παίζεται το μέλλον της εταιρείας και βγαίνουν στο σφυρί τα ακίνητά της για λόγους εγωισμού, εμπάθειας, κομματικής σκοπιμότητας και πολιτικής μικρότητας. Είναι σκληρά αυτά τα λόγια αλλά δεν μπορώ να εξηγήσω διαφορετικά το φρένο που έβαλε η διυπουργική επιτροπή αποκρατικοποιήσεων στις διαδικασίες πώλησης που είχαν ξεκινήσει και προχωρήσει με ευνοϊκούς όρους από την κυβέρνηση του ΠΑ.ΣΟ.Κ. 
      Κάποιες από αυτές τις υποθέσεις τις ανέφερε και ο εισηγητής μας. Είναι η δημιουργία γηπέδων γκολφ, συνεδριακό εκθεσιακό κέντρο στο αεροδρόμιο του Ελληνικού, ο «Αστέρας» Βουλιαγμένης, η Γλυφάδα, τα Καμένα Βούρλα, η Μαρίνα του Αλίμου κλπ. Στις μαρίνες της Αθήνας έχει στηθεί ένα παράδοξο σκηνικό. Πολυτελή γιώτ και ιστιοφόρα ελλιμενίζονται δίπλα σε σκουπίδια, σε εγκαταλειμμένα εργοτάξια, σε μπάζα, σε ντάνες από παλιοσίδερα. Όμως, σύμφωνα με διεθνείς μελέτες, οι άρτια οργανωμένες μαρίνες αποτελούν πόλο έλξης για τουρίστες με μεγάλη οικονομική επιφάνεια. Έχει υπολογιστεί ότι στην Καραϊβική όσοι κάνουν διακοπές με γιωτ ξοδεύουν δέκα φορές περισσότερα από τους υπόλοιπους παραθεριστές.
      Είναι προφανές ότι η έλλειψη υποδομών, που παρουσιάζει η χώρα μας, σ’ αυτόν τον τομέα στερεί πόρους αναγκαίους για την οικονομία που θα μπορούσαν να έχουν άμεση και έμμεση συμβολή στην αύξηση του Α.Ε.Π.. Το μόνο που είχε κατά νου η Νέα Δημοκρατία για τα τουριστικά ακίνητα ήταν να τα εκμεταλλευτεί για την εξυπηρέτηση «ημετέρων». Απολύθηκαν διευθυντές μεγάλων μονάδων και στη θέση τους τοποθετήθηκαν στελέχη της Νέας Δημοκρατίας χωρίς προσόντα. Οι διοικήσεις είναι κομματικά διορισμένες, ενώ η προηγούμενη διοίκηση είχε προσληφθεί με διαγωνισμό. Έγιναν προσλήψεις χωρίς διαγωνισμούς κάτω από συνθήκες πλήρους αδιαφάνειας και αναξιοκρατίας με μοναδικό απαιτούμενο προσόν την καλή σχέση με τη διοίκηση. 
      Υποτίθεται ακόμη ότι η Ε.Τ.Α. πέραν της διαχείρισης και της εκμετάλλευσης της ακίνητης περιουσίας του Ε.Ο.Τ., έχει και την ευθύνη για την ανάπτυξη ειδικών μορφών τουρισμού και για την προώθηση έργων ειδικής τουριστικής υποδομής. 
      Τώρα, θα ήθελα να αναφερθώ στην εκλογική μου περιφέρεια.
      Κύριε Πρόεδρε, δεν θα συνεχίσω την ομιλία μου, διότι δεν παρίσταται ο κύριος Υπουργός. 
      ΒΥΡΩΝ ΠΟΛΥΔΩΡΑΣ: Εγώ κρατάω σημειώσεις.
     ΠΡΟΕΔΡΕΥΩΝ (Σωτήρης Χατζηγάκης): Και εγώ είμαι από την εκλογική σας περιφέρεια. 
      ΑΘΑΝΑΣΙΑ ΜΕΡΕΝΤΙΤΗ: Φαντάζομαι ότι συμφωνείτε μαζί μου, κύριε Πρόεδρε. 
      ΒΥΡΩΝ ΠΟΛΥΔΩΡΑΣ:  Όχι. Δυσκολεύεται να διαφωνήσει. 
     ΠΡΟΕΔΡΕΥΩΝ (Σωτήρης Χατζηγάκης):  Γνωρίζει η κ. Μερεντίτη ότι έχω μία ευγένεια απέναντι στις γυναίκες και γι’ αυτό «πατάει» στο αδύνατο σημείο.
      Διακόπτουμε για ένα λεπτό.
      (Δ Ι Α Κ Ο Π Η)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Σωτήρης Χατζηγάκης): Συνεχίζεται η διακοπείσα συνεδρίαση.
      Ορίστε, κυρία Μερεντίτη, έχετε το λόγο. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, εκλέγομαι σε μία περιοχή, στα Τρίκαλα, η οποία έχει τεράστιες δυνατότητες ανάπτυξης ειδικών και εναλλακτικών μορφών τουρισμού, όπως η Καλαμπάκα, τα Μετέωρα, όσο και ο ορεινός όγκος του Νομού Τρικάλων, που αποτελούν ιδανικούς τουριστικούς προορισμούς και προσφέρονται για την ανάπτυξη ειδικών μορφών τουρισμού, όπως θρησκευτικός, μαθηματικός, λευκές και πράσινες τάξεις, ορειβατικός τουρισμός κ.λπ.. Δέκα εκατομμύρια ευρώ από τα κέρδη της Ε.Τ.Α. είχαν χορηγηθεί στις μαθητικές εβδομάδες. 
      Κύριε Υπουργέ, αυτό το πρόγραμμα ήταν απόλυτα επιτυχημένο, επιμήκυνε την τουριστική περίοδο, τόνωσε οικονομικά και κοινωνικά τον πληθυσμό της υπαίθρου και σεις το καταργήσατε και περιμένουμε ακόμα να μας εξηγήσετε τους λόγους. Μετά από είκοσι μήνες ο απολογισμός της δράσης της Ε.Τ.Α. στην περιοχή των Τρικάλων, αλλά και πανελλαδικά, όσον αφορά την ανάπτυξη ειδικών μορφών τουρισμού, είναι θλιβερός. Έχουμε κατάρρευση των ακινήτων, έλλειψη υποδομών, που στερούν αναγκαίους πόρους για την οικονομία και που θα μπορούσε να συμβάλουν στην αύξηση του Α.Ε.Π. και της απασχόλησης. 
      Είναι, όμως, μόνο τα οικονομικά αδιέξοδα που οδηγούν στο ξεπούλημα της εθνικής τουριστικής περιουσίας; Μάλλον όχι. Υπάρχει άλλος σκοπός: μια διανομή με σκοπό σημαντικές ανακατατάξεις στον επιχειρηματικό χάρτη της χώρας, ο οποίος θα χαρακτηρίζεται από μεγαλύτερη συγκέντρωση και νέες επιχειρηματικές συμμαχίες. Την πίτα των δεκάδων δισεκατομμυρίων συνθέτουν φυσικά τα «φιλέτα» της Ε.Τ.Α., τα ολυμπιακά ακίνητα, τα μεγάλα δημόσια έργα, η Ολυμπιακή Αεροπορία για την οποία επιβεβαιωθήκαμε, ο ΟΠΑΠ, το καζίνο της Πάρνηθας κ.λπ..
      Σ’ αυτόν το χορό των δισεκατομμυρίων συμμετέχουν εγχώριοι και ξένοι επιχειρηματικοί όμιλοι, φιλικά ή μη προσκείμενοι στην Κυβέρνηση, με σκοπό να πάρουν όσο το δυνατόν μεγαλύτερο μερίδιο, αλλά κυρίως κάποιοι απ’ αυτούς να εισπράξουν το αντάλλαγμα της στήριξης, που παρείχαν ως τώρα στην κυβερνητική παράταξη. Οι δεσμεύσεις της Κυβέρνησης απέναντί τους, σε αντίθεση με τις δεσμεύσεις απέναντι στον ελληνικό λαό, που προκλητικά αγνοεί, αλλά και ο προσανατολισμός σας σε πολιτικές ιδιωτικοποιήσεων και απελευθέρωσης αγορών σάς αναγκάζουν να δρομολογήσετε άμεσα τις σχετικές εξελίξεις. 
      Η γιγαντιαία επένδυση που ολοκλήρωσε το ΠΑ.ΣΟ.Κ. στο πεδίο του τουρισμού σχετίζεται άρρηκτα με το συνολικό έργο της τελευταίας δεκαετίας για τον εκσυγχρονισμό της χώρας. Η Κυβέρνηση της Νέας Δημοκρατίας αντίθετα επέδειξε μηδενικό έργο γενικά και απραξία στην αξιοποίηση των ολυμπιακών και τουριστικών ακινήτων. Και ευτυχώς, κύριε Υπουργέ, που υπήρξε το αμαρτωλό πρόγραμμα της ΕΤΑ από το οποίο προήλθαν οι πόροι για τη μυθική διαφήμισή σας. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Μερεντίτη.
      Ο κ. Αθανάσιος Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριε Υπουργέ, να σας θυμίσω ότι για ένα μεγάλο χρονικό διάστημα, ιδιαίτερα την προεκλογική περίοδο, το κόμμα σας είχε αποδυθεί σε μία έντονη προσπάθεια δυσφήμησης και ακύρωσης της νεότατης τότε εταιρείας της Ε.Τ.Α.. Είχε μπει μάλιστα τότε η Ε.Τ.Α. στη σκληρή αντιπαράθεση της προεκλογικής περιόδου με πάρα πολύ αρνητικά αποτελέσματα για την εικόνα, αλλά και την αποτελεσματικότητα της λειτουργίας της. 
      Όμως, μετά από δεκαεννιά μήνες, κύριε Υπουργέ, καταφέρατε το ακατόρθωτο: Μία κερδοφόρο εταιρεία -όπου οι κερδοφορίες αναγνωρίζονται από τις εταιρείες που είχαν αναλάβει την εισαγωγή της στο Χρηματιστήριο, όπως η EUROBANK και άλλες τράπεζες- καταφέρατε να την καταστήσετε ζημιογόνο μέσα σ’ ένα χρόνο. Παράλληλα δε έχουμε διαπιστώσει το τραγικό γεγονός: Να φεύγει ο ένας Πρόεδρος, ο κ. Χαριτάκης, ο οποίος στην πρώτη σύνταξη του ισολογισμού αποτυπώνει 14 εκατομμύρια ευρώ κερδοφορία, να αναλαμβάνει ο κ. Ζαχαρόπουλος και να λέει «Δεν είναι τόση η κερδοφορία, είναι ζημιογόνος η χρήση κατά 4 δισεκατομμύρια ευρώ». Καταφέρατε μία εταιρεία που ήταν δυναμική, να της ανακόψετε την αναπτυξιακή της πορεία. Αυτή είναι η πραγματικότητα.
      Πώς, όμως, να μη συμβεί αυτό, πρώτον, όταν παραγκωνίζονται ικανά στελέχη, επειδή θεωρείτε ότι δεν πρόσκεινται ιδεολογικά και πολιτικά στο χώρο σας και όταν γίνονται αθρόες προσλήψεις στελεχών, χωρίς προϋποθέσεις, παραγνωρίζοντας το καθεστώς του οργανισμού ή και τη διαδικασία των δημόσιων διαγωνισμών. Και μάλιστα προσλαμβάνετε άτομα με υψηλές αμοιβές. Είναι δυνατόν να δίνετε στη γραμματέα 2.500 ευρώ, το μήνα; Είναι δυνατόν να προσλαμβάνετε συγγενικά πρόσωπα του προέδρου, δικηγόρους κλπ.; Αν χρειασθεί θα αναφερθούμε στη δευτερολογία μας. Αυτή είναι η κατάσταση στην εταιρεία και με αυτές τις προϋποθέσεις δεν μπορεί να αναπτυχθεί.
      Δεύτερον. Πώς μπορεί να αναπτυχθεί η εταιρεία, όταν εκχωρείτε, καθολικά το μάνατζμεντ σε μια ιδιωτική εταιρεία –κατά τη γνώμη μου σοβαρή- χωρίς σχεδόν να υπάρξει διαδικασία διαγωνισμού; Μάλιστα, σε μία απάντηση που δίνετε, λέτε ότι δεν υπάρχει άλλη παρόμοια εταιρεία. Εγώ έτυχε να συνεργαστώ με την “PRICE WATERHOUSE”. Θα σας πω ότι υπάρχουν όπως η  “GRAND THORTON” και η “ERNEST YOUNG” και ο Σ.Ο.Π., η ελληνικότατη εταιρεία, που παρέχει και ελεγκτικό έργο, αλλά και μελετητικό. Εκχωρείτε, λοιπόν, κατ’ ανάθεση στην “PRICE WATERHOUSE” το σύνολο του μάνατζμεντ. Ο διευθυντής που αναλαμβάνει στην Ε.Τ.Α. είναι στέλεχος της “PRICE WATERHOUSE” και μάλιστα ακολουθεί την ίδια εταιρεία όταν και όπου αναλαμβάνει πρότζεκτ. Ανέλαβε στην ΠΥΡ.ΚΑΛ. ο ίδιος διευθυντής. Ανέλαβε στην Ολυμπιακή ο ίδιος διευθυντής.
      Ακόμα, είναι δυνατόν για την ίδια δουλειά να έχετε έναν τρίτο σύμβουλο, την «ΑΛΦΑ ΠΙΣΧΟΣ» και να παίρνουν με τα ίδια τιμολόγια, αμοιβές και η “PRICE WATERHOUSE” και η «ΠΙΣΧΟΣ» για την έκδοση μισθοδοσίας; Δεν τα βλέπετε αυτά; Δεν μπορεί κάτω απ’ αυτές τις προϋποθέσεις να προχωρήσει η εταιρεία.
      Τρίτον, η εταιρεία αυτή ξεκίνησε με μία μεγάλη προίκα. Ξεκίνησε με προγράμματα τα οποία εκχωρήθηκαν από τα περιουσιακά στοιχεία που δόθηκαν στο ενεργητικό της από τον Ε.Ο.Τ.. Δείτε, όμως, ότι έχουν καθηλωθεί, δεν προχωρούν και έχουν στην ουσία ακυρωθεί όλα αυτά τα προγράμματα. Πώς η εταιρεία αυτή θα έχει οικονομικά αποτελέσματα, πώς θα εξυπηρετήσει τις ανάγκες της και τη στρατηγική για την πολιτική του τουρισμού στη χώρα μας; Πώς αυτά τα νεκρά περιουσιακά στοιχεία θα τα αξιοποιήσει; 
      Θέλω να αναφερθώ επίσης σε δύο συγκεκριμένες δράσεις. Πολύ σωστά αποβάλατε τους δύο ενοικιαστές στα δύο κάμπινγκ του Ε.Ο.Τ., στην πατρίδα μου στη Σκοτίνα το ένα και το δεύτερο στην Κρυοπηγή της Χαλκιδικής. Με ποιες διαδικασίες στο τρίτο, στην Καλάνδρα, κύριε Υπουργέ, ανανεώσατε τη σύμβαση αφ’ ης στιγμής όταν οι συμβάσεις ήταν οι ίδιες; Με μια απλή επιστολή του μισθωτού ανανεώσατε για δυόμισι χρόνια τη χρήση του κάμπινγκ της Καλάνδρας; Για να μην πω ότι ψιθυρίζονται διάφορα περί πολιτικών φίλων. Αλλά αυτή, όμως,  η πολιτική οδηγεί σε αδιέξοδα. Στην πατρίδα μου λένε τι θα γίνει με αυτό το περιουσιακό στοιχείο των τριακοσίων στρεμμάτων σε μια καταπληκτική περιοχή που μένει νεκρή και δεν κάνατε προκήρυξη αξιοποίησής του, όταν μας εγκαλούσατε επί δύο χρόνια ότι το είχαμε παρατήσει και δεν κάναμε τίποτα. 
      Τι θα κάνει αυτή η εταιρεία, κύριε Υπουργέ, όταν της αφαιρείτε έργα, όπως είναι οι μαθητικές εβδομάδες; Λέω, λοιπόν, ότι οι προσλήψεις, ο παραγκωνισμός των στελεχών, η ανάθεση καθολικά του μάνατζμεντ σε μία ιδιωτική εταιρεία, η ακύρωση στην ουσία του μάνατζμεντ από το εσωτερικό και καθήλωση της δυναμικής της είναι οι αιτίες της κακής πορείας. Και στο τέλος-τέλος δεν προχωρούν τα έργα που ήταν το μεγάλο στοίχημα για την αλλαγή της κατάστασης στις υποδομές του τουρισμού του Ε.Ο.Τ. για να αναπτυχθεί η Ε.Τ.Α.. Δεν μπορούν να προχωρήσουν έτσι, κύριε Υπουργέ, δεν κάνατε τίποτα και γι’ αυτό σας εγκαλούμε και ζητάμε απαντήσεις. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θα επιχειρήσω να είμαι σύντομος και συγκεκριμένος.
      Πρώτον, έχω στα χέρια μου έντυπο από το site της Ε.Τ.Α. της σημερινής Κυβέρνησης, με σημερινή ημερομηνία. Γιατί επαίρεται η Ε.Τ.Α. και επομένως και το Υπουργείο Ανάπτυξης ότι έγινε μία δουλειά καλή –όπως λέει-  και διαβάζω: «Ολοκληρώθηκε η ιδιωτικοποίηση του καζίνο στην Πάρνηθα και επίσης ολοκληρώθηκε η ιδιωτικοποίηση της Μαρίνας Ζέας και της Μαρίνας του Φλοίσβου και η ιστορία με τις οργανωμένες πλαζ της Αττικής, του τουριστικού συγκροτήματος του Λυκαβηττού και του “Grand Resort” στο Λαγονήσι».  
      Κύριε Υπουργέ, πότε έγιναν αυτά; Επί ΠΑ.ΣΟ.Κ.. Πώς τα ονομάσατε αυτά: Σκάνδαλα ή τουλάχιστον αδιαφανείς διαδικασίες. Σήμερα επαίρεστε γι’ αυτά, ναι ή όχι; 
Και αν επαίρεστε -αυτό είναι το πρώτο ζήτημα, που πρέπει να ξεκαθαρίσουμε- γιατί δεν κάνετε την αυτοκριτική σας και να ζητήσετε συγγνώμη από το ΠΑ.ΣΟ.Κ; 
      Δεύτερον, πρέπει να δώσετε εξηγήσεις για το θέμα που έδωσε και ο κ. Κατσιφάρας και ο κ. Παπαγεωργίου πριν για την “PRICE WATERHOUSE”. Μιλάμε για αρκετές εκατοντάδες χιλιάδες ευρώ.
      Ο κ. Ζαχαρόπουλος άλλαξε σε μία νύχτα τον κανονισμό ανάθεσης υπηρεσιών, προσέλαβε αυθημερόν την “PRICE WATERHOUSE” και πήρε και υπάλληλο της “PRICE WATERHOUSE ως οικονομικό διευθυντή.
      Άρα, η “PRICE WATERHOUSE θα αναλάβει την οικονομική και διοικητική αναδιάρθρωση και υπάλληλος της “PRICE WATERHOUSE” ή άνθρωπός της θα παρακολουθεί την “PRICE WATERHOUSE”. 
      Αν αυτό δεν είναι θέατρο του παραλόγου και αν το γεγονός ότι ο ελέγχων και ο ελεγχόμενος είναι αλληλοεπηρεαζόμενοι και ουσιαστικά η ίδια εταιρεία που θα κάνει και τις δύο δουλειές, και μάλιστα με ιδιαίτερα αδιαφανείς διαδικασίες, απορώ τότε πώς λέγεται αυτό. Πείτε μας αν αυτό είναι αδιαφανής διαδικασία ή όχι. Και μην μου πείτε αυτά που είπατε στον κ. Ματζαπετάκη ότι είναι η μοναδική εταιρεία στην ελληνική αγορά, διότι δεν είναι έτσι και το ξέρετε πολύ καλά.
      Θα προτιμούσα να ακούσω καθαρά –όπως και όλοι σ’ αυτήν την Αίθουσα- για ποιο λόγο ο κ. Ζαχαρόπουλος άλλαξε επί τούτου τον κανονισμό, για ποιο λόγο έκανε ανάθεση αρκετών εκατοντάδων χιλιάδων ευρώ στην “PRICE WATERHOUSE” και γιατί προσέλαβε και άνθρωπό της για οικονομικό διευθυντή. 
      Επιπλέον, είναι δυνατόν η σύμβαση να μην είναι καθορισμένη; Είναι δυνατόν να έχουμε ανοιχτή σύμβαση; Είναι δυνατόν να μην ξέρουμε ποιο είναι το ανώτατο όριο; 
      Θα ακούσουμε με ιδιαίτερο ενδιαφέρον τις απαντήσεις σας, γιατί ξέρετε ότι προτιθέμεθα να δώσουμε και συνέχεια σ’ αυτό.
      Το τρίτο ζήτημα δεν είναι στενό θέμα της επερώτησης, αλλά αφορά εσάς υπό την ευρύτερη έννοια του Υπουργείου Τουριστικής Ανάπτυξης. Τι γίνεται με το θέμα του «Αστέρα» στη Βουλιαγμένη; 
      Πάει η Διοίκηση της Εθνικής –και μην μου πείτε ότι δεν σας ρώτησε, δεδομένου ότι είναι διοίκηση που διορίζεται από το κράτος, διορίστηκε ο κ. Αράπογλου, επελέγη από τον Υπουργό Οικονομίας και Οικονομικών- να δώσει πάλι το μάνατζμεντ του «Αστέρα» της Βουλιαγμένης. Καλά, η υπόθεση της “CONRAD” δεν έγινε μάθημα; Η υπόθεση της “CONRAD” που άρον άρον –και πολύ καλά έκανε τότε ο Διοικητής της Εθνικής κ. Μίρκος- την πήρε πίσω -είχαν γίνει με την προηγούμενη διοίκηση του κ. Βρανόπουλου- δεν μας έγινε μάθημα; Απέτυχε πλήρως! Διαλύθηκε ο «Αστέρας», τότε! Δεν έγινε μάθημα; Πάλι τα ίδια και μάλιστα, χωρίς να υπάρχει καμία διασφάλιση στους όρους ούτε για το προσωπικό ούτε για κανέναν εκεί; 
      Το τέταρτο και τελευταίο ζήτημα αφορά το πότε θα δραστηριοποιηθεί η Ε.Τ.Α.. Είπατε πολλά πριν τις εκλογές και απεδείχθη ότι τίποτα από αυτά δεν ίσχυε. Είπατε ότι θα πάνε στα δικαστήρια με το καζίνο της Πάρνηθας κλπ. Λόγια, λόγια, λόγια! Ουδείς τιμωρήθηκε και δεν ήταν δυνατόν να τιμωρηθεί, γιατί, όπως αποδείχθηκε, δεν υπήρχε κανένα σκάνδαλο. 
      Τώρα τι γίνεται; Θα δουλέψετε, ναι ή όχι; Υπάρχει η υπόθεση του Δυρού, υπάρχει η υπόθεση του Αφάντου Ρόδου και εν πάση περιπτώσει, υπάρχουν και άλλα ζητήματα, όπως το θέμα των «ΞΕΝΙΑ» κ.λπ. και δεν βλέπω καμία κινητικότητα. Αυτά θα μένουν έτσι να «βουλιάζουν» ή θέλετε να κάνετε κάτι σοβαρό έστω και με τη λογική των συμπράξεων δημόσιου και ιδιωτικού τομέα, οι οποίες ούτως ή άλλως ήταν στη λογική στην οποία κινήθηκαν οι δικές μας κυβερνήσεις. Επίσης, υπάρχει και το θέμα του καζίνο της Κέρκυρας κ.λπ.. 
      Θα υπάρχει, λοιπόν, κάτι συγκεκριμένο για να πάει μπροστά ο ελληνικός τουρισμός ή θα κοιμάστε, όπως κοιμάστε μέχρι τώρα στη δόξα των Ολυμπιακών Αγώνων, περιμένοντας τα πράγματα να γίνονται από μόνα τους; 
      Όσον αφορά αυτό το ζήτημα, περιμένουμε συγκεκριμένες απαντήσεις και με χρονοδιαγράμματα. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρωτόπαπα. 
      Κυρίες και κύριοι συνάδελφοι, με την υπ’ αριθμ. 8278/6459 από 18 Νοεμβρίου 2005 απόφαση της κυρίας Προέδρου της Βουλής συστάθηκαν οι Διαρκείς Επιτροπές της Βουλής για τη Β΄ Σύνοδο, καθώς και με την υπ’ αριθμ. 8279/6460 από 18 Νοεμβρίου 2005 απόφαση της κυρίας Προέδρου της Βουλής συστάθηκαν για τη Β’ Σύνοδο οι Επιτροπές Εσωτερικών Θεμάτων της Βουλής (Οικονομικών και Βιβλιοθήκης της Βουλής). 
      Οι σχετικές αποφάσεις θα καταχωριστούν στα Πρακτικά της σημερινής συνεδρίασης και θα κοινοποιηθούν στους αναφερόμενους Βουλευτές. 
      (Οι προαναφερθείσες αποφάσεις έχουν ως εξής:
      «
                                                                                                         Αθήνα,    /11/ 2005


                                                                                                           Πρωτ.:
                                                                                                  Αριθμ.
                                                                                                           Διεκπ.: 



ΑΠΟΦΑΣΗ


ΘΕΜΑ:	Σύσταση και συγκρότηση των Επιτροπών Εσωτερικών Θεμάτων της Βουλής
               (Οικονομικών της Βουλής και Βιβλιοθήκη της Βουλής)
	

Η ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
΄Εχοντας υπόψη:

1. τις διατάξεις του άρθρου 68 του Συντάγματος και τις διατάξεις των άρθρων 46 έως 48, σε συνδυασμό με τις διατάξεις του άρθρου 29 παρ. 5, του Κανονισμού της Βουλής (Μέρος Κοινοβουλευτικό), 
2. την εκλογή   των   Κοσμητόρων   της   Βουλής  στην    από   4  Οκτωβρίου 2005 συνεδρίαση της Ολομέλειας της Βουλής,
3. τις υπ’ αριθμ. 2377 έως 2380 από 27 Σεπτεμβρίου 2005 επιστολές της Προέδρου της Βουλής προς τους Προέδρους των Κοινοβουλευτικών Ομάδων,
4. τις έγγραφες υποδείξεις των Κοινοβουλευτικών Ομάδων,


α π ο φ α σ ί ζ ο υ μ ε,


     συνιστούμε τις προβλεπόμενες από το άρθρο 46 του Κανονισμού της Βουλής Επιτροπές Εσωτερικών Θεμάτων της Βουλής, (Οικονομικών της Βουλής και Βιβλιοθήκης της Βουλής) για τη Β΄ Σύνοδο της ΙΑ’ Βουλευτικής Περιόδου ως ακολούθως :






. /.



      I. ΕΠΙΤΡΟΠΗ ΟΙΚΟΝΟΜΙΚΩΝ ΤΗΣ ΒΟΥΛΗΣ


1. Γεωργιάδης Νικόλαος
2. Δαβάκης Αθανάσιος 
3. Κωστόπουλος Απόστολος
4. Χωματάς Ιωάννης
5. Μακρυπίδης Ανδρέας
6. Σχοιναράκη – Ηλιάκη Ευαγγελία
7. Κοσιώνης Παναγιώτης

     II. ΕΠΙΤΡΟΠΗ  ΒΙΒΛΙΟΘΗΚΗΣ ΤΗΣ ΒΟΥΛΗΣ 


1. Βασιλείου Γεώργιος
2. Γαλαμάτης Δημήτριος
3. Δαβάκης Αθανάσιος
4. Χωματάς Ιωάννης
5. Λιντζέρης Δημήτριος
6. Σχοιναράκη – Ηλιάκη Ευαγγελία
7. Χουρμουζιάδης Γεώργιος
 
   
                                                                                  
                                                                                 Η ΠΡΟΕΔΡΟΣ ΤΗΣ ΒΟΥΛΗΣ

     Αθήνα,                    /11/ 2005
                                                                                                          Πρωτ.:
                                                                                                 
                                                                                              Αριθμ. Διεκπ.:

ΑΠΟΦΑΣΗ



ΘΕΜΑ: Σύσταση και συγκρότηση των  Διαρκών Επιτροπών της Ολομέλειας της Βουλής
	

Η ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ


΄Εχοντας υπόψη:

1. Τις διατάξεις του άρθρου 68 του Συντάγματος και τις διατάξεις των άρθρων 31 και 32,  σε συνδυασμό με το άρθρο 29 παρ. 5, του Κανονισμού της Βουλής (Μέρος Κοινοβουλευτικό), 
2. την υπ’ αριθμ. 2907/2369 από 19 Μαρτίου 2004 απόφαση, περί καθορισμού αρμοδιότητας διαρκούς επιτροπής για το Υπουργείο Τουρισμού,
3. τις υπ’ αριθμ. 2377 έως 2380 από 27 Σεπτεμβρίου 2005 επιστολές της Προέδρου της Βουλής προς τους Προέδρους των Κοινοβουλευτικών Ομάδων,
4. τις έγγραφες υποδείξεις των Κοινοβουλευτικών Ομάδων,
5. τις δηλώσεις των ανεξαρτήτων Βουλευτών,


α π ο φ α σ ί ζ ο υ μ ε,


     συνιστούμε τις προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Ολομέλειας της Βουλής για την  B’  Σύνοδο της  ΙΑ’ Βουλευτικής  Περιόδου, που συγκροτούνται ως ακολούθως:

ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Εθνικής Παιδείας και Θρησκευμάτων & β) Πολιτισμού


1. Αχμέτ Ιλχάν
2. Βασιλείου Γεώργιος
3. Γιαννέλλης - Θεοδοσιάδης Ιωάννης
4. Δαϊλάκης Σταύρος
5. Δεικτάκης Γεώργιος
6. Ιωαννίδης Ιωάννης
7. Καλογήρου Χριστιάνα
8. Κανελλοπούλου Κρινιώ
9. Καραγκούνης Ανδρέας
10. Καρράς Κωνσταντίνος
11. Καρύδη Χρυσή
12. Κιλτίδης Κωνσταντίνος
13. Κόλλια - Τσαρουχά Μαρία
14. Κουντουρά Έλενα
15. Κουράκος Ιωάννης 
16. Μακρή Ζωή (Ζέττα) 
17. Μπερνιδάκη - Άλντους Ελευθερία
18. Παπαδημητρίου Ελισάβετ
19. Παπαδόπουλος Μιχαήλ
20. Παπακώστα – Σιδηροπούλου Αικατερίνη
21. Πάππας Βασίλειος
22. Σαλμάς Μάριος
23. Σπηλιόπουλος Αναστάσιος
24. Σπηλιωτόπουλος Αριστόβουλος (Άρης)
25. Τζαννετάκης Τζαννής
26. Τσαλίδης Φίλιππος
27. Φωτιάδης Ηλίας 
28. Χαλκίδης Μιχαήλ
29. Αηδόνης Χρήστος
30. Βαρβαρίγος Δημήτριος
31. Γκερέκου Αγγελική
32. Δαμανάκη Μαρία
33. Δημαράς Ιωάννης 
34. Κούρκουλα Ελένη
35. Λιάνης Γεώργιος
36. Λοβέρδος Ανδρέας
37. Μανωλιά Χρυσάνθη
38. Μερεντίτη Αθανασία
39. Μπόλαρης Μάρκος
40. Παντούλας Μιχαήλ
41. Ράπτη Αναστασία – Συλβάνα
42. Σχοιναράκη – Ηλιάκη Ευαγγελία
43. Τζάκρη Θεοδώρα
44. Τόγιας Βασίλειος
45. Τσίμας Κωνσταντίνος
46. Φούρας Ανδρέας
47. Χυτήρης Τηλέμαχος
48. Νικολαΐδου Βαρβάρα (Βέρα)
49. Χουρμουζιάδης Γεώργιος
50. Αλαβάνος Αλέξανδρος


ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
  
     Αρμόδια για τα Υπουργεία:
α) Εθνικής Άμυνας, β) Εξωτερικών, γ) Μακεδονίας- Θράκης & δ) Αιγαίου & Nησιωτικής Πολιτικής

1. Αλιβιζάτος Πέτρος - Παύλος
2. Βούλτεψη Σοφία
3. Γιαννέλλης - Θεοδοσιάδης Ιωάννης
4. Ζώης Χρήστος
5. Καλαντζής Γεώργιος
6. Καλλιώρας Ηλίας
7. Καμμένος Παναγιώτης
8. Κανελλοπούλου Κρινιώ
9. Καρυπίδης Αναστάσιος
10. Κασσίμης Θεόδωρος
11. Κεδίκογλου Συμεών
12. Κεφαλογιάννης Ιωάννης
13. Κορτσάρης Νικόλαος
14. Μαγγίνας Βασίλειος
15. Μανούσου – Μπινοπούλου Αριάδνη
16. Μεϊμαράκης Ευάγγελος
17. Μπεκίρης Μιχαήλ
18. Παπαδόπουλος Μιχαήλ
19. Πολύδωρας Βύρων
20. Ράπτη Ελένη
21. Ρεγκούζας Αδάμ
22. Σκρέκας Θεόδωρος
23. Τζαμτζής Ιορδάνης
24. Τσιπλάκης Κωνσταντίνος
25. Χαϊτίδης Ευγένιος
26. Χρύσης Βασίλειος
27. Χωματάς Ιωάννης
28. Αλευράς Αθανάσιος
29. Γερανίδης Βασίλειος
30. Ευθυμίου Πέτρος
31. Καΐσερλης Κωνσταντίνος
32. Καρχιμάκης Μιχαήλ
33. Κατσέλη Ελεωνόρα (Νόρα)
34. Μαγκριώτης Ιωάννης
35. Μπόλαρης Μάρκος
36. Νιώτης Γρηγόριος
37. Ντόλιος Γεώργιος
38. Οικονόμου Βασίλειος
39. Παπαδήμας Λάμπρος
40. Παπαηλίας Ηλίας
41. Παπουτσής Χρήστος
42. Σημίτης Κωνσταντίνος
43. Τσοχατζόπουλος Απόστολος – Αθανάσιος
44. Φούρας Ανδρέας
45. Φωτιάδης Απόστολος
46. Χρυσοχοΐδης Μιχαήλ
47. Κανέλλη Γαρυφαλλιά (Λιάνα)
48. Κολοζώφ Ορέστης
49. Κωνσταντόπουλος Νικόλαος
50. Παπαθεμελής Στυλιανός - Άγγελος

ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Οικονομίας & Οικονομικών & γ) Περιβάλλοντος, Χωροταξίας και Δημοσίων ‘Εργων


1. Αγγελής Ανέστης
2. Αγοραστός Κωνσταντίνος
3. Βασιλείου Θεόφιλος
4. Γιαννάκης Μιχαήλ
5. Δαβάκης Αθανάσιος
6. Δαϊλάκης Σταύρος
7. Δερμεντζόπουλος Αλέξανδρος
8. Έβερτ Μιλτιάδης
9. Καλλιώρας Ηλίας
10. Καράογλου Θεόδωρος
11. Καρπούζας Αντώνιος
12. Κασσίμης Θεόδωρος
13. Κατσιγιάννης Αθανάσιος
14. Κόρκα – Κώνστα Αθηνά
15. Κωστόπουλος Απόστολος
16. Λέγκας Νικόλαος
17. Λεονταρίδης Θεόφιλος
18. Μανώλης Ιωάννης
19. Μεϊμαράκης Ευάγγελος
20. Μελάς Παναγιώτης
21. Νικολόπουλος Νικόλαος
22. Παπαδημητρίου Ελισάβετ (Έλσα)
23. Ρεγκούζας Αδάμ
24. Σκρέκας Θεόδωρος
25. Τασούλας Κωνσταντίνος 
26. Τσιτουρίδης Σάββας
27. Χαλκίδης Μιχαήλ
28. Ανδρουλάκης Δημήτριος
29. Ανωμερίτης Γεώργιος
30. Βερελής Χρίστος
31. Βρεττός Κωνσταντίνος
32. Γείτονας Κωνσταντίνος
33. Γεωργακόπουλος Δημήτριος
34. Κατσιλιέρης Πέτρος
35. Κολιοπάνος Θεόδωρος
36. Κουλούρης Κίμων
37. Κουσελάς Δημήτριος
38. Μακρυπίδης Ανδρέας
39. Ματζαπετάκης Στυλιανός
40. Μπένος Σταύρος
41. Παπανδρέου Βασιλική (Βάσω)
42. Παπαντωνίου Ιωάννης
43. Σπηλιόπουλος Κωνσταντίνος
44. Τσακλίδης Ιωάννης
45. Φλωρίδης Γεώργιος
46. Χριστοδουλάκης Νικόλαος
47. Γκατζής Νικόλαος
48. Τζέκης Άγγελος
49. Δραγασάκης Ιωάννης
50. Ανδριανόπουλος Ανδρέας



ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ

     Αρμόδια για τα Υπουργεία:
α) Υγείας και Kοινωνικής Αλληλεγγύης, β) Απασχόλησης και Κοινωνικής Προστασίας &
 γ) Μεταφορών και Επικοινωνιών

1. Αδρακτάς Παναγιώτης
2. Βαγιωνάς Γεώργιος
3. Βαρβιτσιώτης Μιλτιάδης 
4. Βλάχος Γεώργιος 
5. Γαρουφαλιάς Γεώργιος
6. Ζαγορίτης Ελευθέριος
7. Καραγκούνης Ανδρέας
8. Καραμπίνας Κωνσταντίνος
9. Κιλτίδης Κωνσταντίνος
10. Κόλλια – Τσαρουχά Μαρία
11. Κορτσάρης Νικόλαος
12. Λέγκας Νικόλαος
13. Λυκουρέντζος Ανδρέας
14. Μαρκόπουλος Κωνσταντίνος
15. Μελάς Παναγιώτης
16. Μπούγας Ιωάννης
17. Μπούρας Αθανάσιος
18. Παπαγεωργίου Γεώργιος
19. Σαλμάς Μάριος
20. Σαμπαζιώτης Δημήτριος
21. Σπηλιόπουλος Αναστάσιος
22. Σταθάκης Αριστοτέλης (Άρης)
23. Τσαντούλας Δημήτριος
24. Τσιάρας Κωνσταντίνος
25. Φούσας Αντώνιος 
26. Χριστοφιλογιάννης Δημήτριος
27. Χωματάς Ιωάννης
28. Aντωνακόπουλος Παναγιώτης
29. Αντωνίου Αντωνία
30. Βενιζέλος Ευάγγελος
31. Βέρρας Μιλτιάδης
32. Γρηγοράκος Λεωνίδας
33. Λιντζέρης Δημήτριος
34. Μουσιώνης Αριστείδης
35. Νασιώκας Έκτορας
36. Παπαχρήστος Ευάγγελος
37. Περλεπέ – Σηφουνάκη Αικατερίνη
38. Σκουλάκης Εμμανουήλ
39. Στρατάκης Εμμανουήλ
40. Τόγιας Βασίλειος
41. Τσιόκας Θεοχάρης
42. Τσούρας Αθανάσιος
43. Φραγκιαδουλάκης Εμμανουήλ
44. Χάιδος Χρήστος 
45. Χριστοφιλοπούλου Παρασκευή (Εύη)
46. Χωρέμης Αναστάσιος
47. Κοσιώνης Παναγιώτης
48. Τσιόγκας Δημήτριος
49. Λεβέντης Αθανάσιος
50. Μάνος Στέφανος



ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ

     Αρμόδια για τα Υπουργεία:
α) Εσωτερικών,  Δημόσιας Διοίκησης και Αποκέντρωσης, β)  Δικαιοσύνης &
γ) Δημόσιας Τάξης 


1. Βασιλείου Θεόφιλος
2. Βλάχος Γεώργιος
3. Γαλαμάτης Δημήτριος
4. Γαρουφαλιάς Γεώργιος
5. Γκιουλέκας Κωνσταντίνος
6. Δαβάκης Αθανάσιος
7. Έβερτ Μιλτιάδης
8. Ζαγορίτης Ελευθέριος
9. Ζώης Χρήστος
10. Θαλασσινός Θαλασσινός
11. Καλαντζάκου Σοφία
12. Καμμένος Παναγιώτης
13. Κατσίκης Θεόδωρος
14. Κελέτσης Σταύρος
15. Κεφαλογιάννης Ιωάννης
16. Κωνσταντάρας Δημήτριος
17. Μακρή Ζωή (Ζέττα)
18. Μπούρας Αθανάσιος
19. Νικηφοράκης Στυλιανός
20. Παπακώστα – Σιδηροπούλου Αικατερίνη
21. Πολύδωρας Βύρων
22. Σπηλιωτόπουλος Αριστόβουλος (Άρης)
23. Τασούλας Κωνσταντίνος
24. Τζαμτζής  Ιορδάνης
25. Τζίμας Μαργαρίτης
26. Τσιπλάκης Κωνσταντίνος
27. Φούσας Αντώνιος
28. Ακριβάκης Αλέξανδρος
29. Αποστολάκη Μαρία - Ελένη
30. Αράπογλου Χρυσή
31. Βλατής Ιωάννης
32. Έξαρχος Βασίλειος
33. Κακλαμάνης Απόστολος
34. Κοσμίδης Σωκράτης
35. Μανωλάκης Άγγελος
36. Όθωνας Εμμανουήλ
37. Πάγκαλος Θεόδωρος
38. Παπαγεωργίου Γεώργιος
39. Παπαδόπουλος Αλέξανδρος
40. Παπαϊωάννου Μιλτιάδης
41. Παρασκευάς Ιωάννης
42. Ρέππας Δημήτριος
43. Ρόβλιας Κωνσταντίνος
44. Σαλαγιάννης Νικόλαος
45. Σκανδαλίδης Κωνσταντίνος
46. Τζουμάκας Στέφανος
47. Παντελάκη Ελπίδα
48. Σκυλλάκος Αντώνιος
49. Κουβέλης Φώτιος
50. Μαντούβαλος Πέτρος


ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ

     Αρμόδια για τα Υπουργεία: α) Ανάπτυξης,  β) Αγροτικής Ανάπτυξης και Τροφίμων, γ) Εμπορικής Ναυτιλίας & δ) Τουρισμού
    
1. Αγγελής Ανέστης
2. Αλιβιζάτος Πέτρος - Παύλος
3. Βαρβιτσιώτης Μιλτιάδης
4. Βεργίνης Ξενοφών
5. Γαλαμάτης Δημήτριος
6. Γεωργιάδης Νικόλαος
7. Δεικτάκης Γεώργιος 
8. Δένδιας Νικόλαος - Γεώργιος
9. Καλαντζής Γεώργιος
10. Καλαφάτης Σταύρος
11. Καραμάριος Αναστάσιος
12. Καραμπίνας Κωνσταντίνος
13. Καρασμάνης Γεώργιος
14. Κασαπίδης Γεώργιος
15. Κοντογιάννης Γεώργιος
16. Λεονταρίδης Θεόφιλος
17. Μητσοτάκης Κυριάκος
18. Μπαντουβάς Κωνσταντίνος
19. Πάππας Βασίλειος
20. Πίττας Ιωάννης
21. Πλακιωτάκης Ιωάννης
22. Σαμπαζιώτης Δημήτριος
23. Σταυρογιάννης Νικόλαος
24. Τσιαμάκης Δημοσθένης
25. Φουντουκίδου Παρθένα
26. Φωτιάδης Ηλίας
27. Χαρακόπουλος Μάξιμος
28. Αργύρης Ευάγγελος
29. Διαμαντίδης Ιωάννης
30. Διαμαντοπούλου Άννα
31. Δριβελέγκας Ιωάννης
32. Ζήση Ροδούλα
33. Κατσιφάρας Απόστολος
34. Κεγκέρογλου Βασίλειος
35. Κουτσούκος Ιωάννης
36. Λωτίδης Λάζαρος
37. Μανιάτης Ιωάννης
38. Μωραΐτης Αθανάσιος
39. Παπαγεωργίου Αθανάσιος
40. Πιπεργιάς Δημήτριος
41. Πρωτόπαπας Χρήστος
42. Ρήγας Παναγιώτης
43. Σγουρίδης Παναγιώτης
44. Σιδηρόπουλος Αναστάσιος
45. Τσουρή Ελπίδα
46. Χατζημιχάλης Νικόλαος - Φώτιος
47. Παντελάκη Ελπίδα
48. Σκοπελίτης Σταύρος
49. Ξηροτύρη – Αικατερινάρη Ασημίνα
50. Πολύζος Ευάγγελος
                                                                               
                                                                                           Η ΠΡΟΕΔΡΟΣ ΤΗΣ ΒΟΥΛΗΣ

                                                                                          ΑΝΝΑ ΜΠΕΝΑΚΗ – ΨΑΡΟΥΔΑ
Κοινοποίηση:
- Γραφείο κυρίας Προέδρου της Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές
- Διεύθυνση Κοινοβουλευτικών Επιτροπών     
- Διεύθυνση Πληροφορικής και Νέων Τεχνολογιών
- Κέντρο Τραπεζών Πληροφοριών                       

                                                                               ΑΝΝΑ ΜΠΕΝΑΚΗ – ΨΑΡΟΥΔΑ
                                                                     
Κοινοποίηση:
- Γραφείο κυρίας Προέδρου της Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές 
- Διεύθυνση Κοινοβουλευτικών Επιτροπών
- Διεύθυνση Πληροφορικής και Νέων Τεχνολογιών
Κέντρο Τραπεζών Πληροφοριών
      «)
      ΠΡΟΕΔΡΕΥΩΝ (Σωτήρης Χατζηγάκης): Επίσης, κύριοι συνάδελφοι, θα ήθελα να σας ανακοινώσω ότι η συνάδελφος Βουλευτής του ΠΑ.ΣΟ.Κ. κ. Άννα   Διαμαντοπούλου ζητεί άδεια ολιγοήμερης απουσίας της στο εξωτερικό για τη Δευτέρα 22 και 23 Τρίτη Νοεμβρίου 2005.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
      Το λόγο έχει ο Υφυπουργός κ. Αναστάσιος Λιάσκος. 
      Ορίστε, κύριε Υφυπουργέ, έχετε το λόγο. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, κυρίες και κύριοι συνάδελφοι, για το πώς ήταν ο ελληνικός τουρισμός, σε τι φάση βρισκόταν και πόσο μεγάλη ήταν η πτωτική πορεία του τουριστικού προϊόντος τα πέντε τελευταία χρόνια, δεν χρειάζεται να πω εγώ τίποτα στη Βουλή. Σας τα έλεγαν συνέχεια οι τουριστικοί φορείς. Και το τι συνέβη από την ώρα που ιδρύθηκε το Υπουργείο Τουριστικής Ανάπτυξης και μετά πάλι διαγράφεται καθαρότατα μέσα από τα στοιχεία τόσο των φορέων όσο και της Τράπεζας της Ελλάδας. Κατά συνέπεια, εδώ δεν θα κουβεντιάζουμε ούτε τα αυτονόητα ούτε θα πετάμε κορώνες για να εντυπωσιάσουμε. Είναι γεγονός ότι ο τουρισμός ήταν σε ευθεία πτωτική πορεία, πήγαινε, όπως συνηθίζω να λέω, με αυτόματο πιλότο χωρίς στρατηγικό σχεδιασμό, χωρίς στόχους και από την πρώτη στιγμή που αναλάβαμε με σωρεία παρεμβάσεων, κατορθώσαμε και κάναμε μία θεαματική έγκαιρη προβολή στοχευμένη σε όλες τις αγορές του κόσμου, παράλληλα αναβαθμίσαμε αισθητικά την εικόνα του τουριστικού προϊόντος και δώσαμε τη δυνατότητα σε όλους ανεξαιρέτως του τουριστικούς επιχειρηματίες για πρώτη φορά διευθετώντας πολλά και χρονίζοντα προβλήματα που είχαν στο παρελθόν, να επιχειρήσουν τουριστικά να μπορούν με τον αναπτυξιακό νόμο να αναβαθμίζουν το τουριστικό προϊόν και ταυτόχρονα να εμπλουτίζεται μέσα από ειδικές δράσεις που προβλέπουμε. Όλα αυτά προχωρούν. Και το αν εμείς προχωράμε καλά ή όχι, αυτό φαίνεται εκ του αποτελέσματος. Φέτος έχει διψήφιο νούμερο αύξησης ο ελληνικός τουρισμός και επιπρόσθετα όλοι ανεξαιρέτως οι τουριστικοί φορείς της χώρας. Διότι αυτοί εισπράττουν την τουριστική πολιτική, κύριοι συνάδελφοι, και όχι εσείς που μπορεί να τα βλέπετε με τα μάτια της Αντιπολίτευσης. Αυτοί την εισπράττουν και αυτοί συγχαίρουν το Υπουργείο για τη μέχρι σήμερα πορεία του. Αυτά, για να πούμε δυο λόγια γενικά για τον τουρισμό. Όμως, ας πάμε παρακάτω. 
      Χαίρομαι ιδιαίτερα που ήρθατε σήμερα εδώ και βάλατε ζήτημα που αφορά την Ε.Τ.Α.. Διότι πράγματι επειδή όταν ήμασταν αντιπολίτευση είχα την ευθύνη της παρακολούθησης μαζί με άλλους συναδέλφους αυτής της εταιρείας, έβλεπα τα πεπραγμένα της, έβλεπα αυτό που επανειλημμένως κατήγγειλα ότι ήταν μία εταιρεία που λειτουργούσε με πρόχειρο και όπως-όπως εισπρακτικό χαρακτήρα, μια εταιρεία η οποία έκανε συμβάσεις οι οποίες πάσχουν νομικά, είναι διάτρητες και δημιουργούν προβλήματα, μια εταιρεία η οποία δυστυχώς ασχολήθηκε πολλές φορές με ζητήματα τα οποία όχι μόνο δεν θα μπορούσαν να πουν ότι ωριμάζουν και αξιοποιούν την τουριστική περιουσία, αλλά θα έλεγα ότι την απαξιώνουν. 
      Τι κάναμε εμείς: Μετά την ψήφιση του ιδρυτικού νόμου του Υπουργείου Τουριστικής Ανάπτυξης, του ν. 3270, ο αντικειμενικός σκοπός της Ε.Τ.Α. καθίσταται πλέον η αξιοποίηση της τουριστικής περιουσίας με μακροχρόνιο αναπτυξιακό χαρακτήρα και πάντα σύμφωνα με τους στόχους του Υπουργείου Τουριστικής Ανάπτυξης. Με λίγα λόγια, δηλαδή, εμείς σχεδιάζουμε έτσι ώστε η εταιρεία Τουριστικής Ανάπτυξης να αποτελέσει την προμετωπίδα της προσπάθειας αναβάθμισης του τουριστικού προϊόντος της χώρας, γιατί αυτό είναι το ζητούμενο. Όταν αξιοποιείς μία τουριστική περιουσία, δεν είναι απλώς οικόπεδα για να την κόβεις και να την πουλάς, αλλά την αξιοποιείς με τέτοια προοπτική, μια και πρόκειται για τα φιλέτα του κράτους, έτσι ώστε να πας ένα βήμα μπροστά το ελληνικό τουριστικό προϊόν. Αυτό ήταν ο κυρίαρχος μετεξελιγμένος δικός μας σχεδιασμός σε σχέση μ’ αυτό που κάνατε στο παρελθόν. 
      Μπαίνω κατευθείαν στην πρώτη ερώτηση. Μας λέτε ότι η Ε.Τ.Α. οδηγήθηκε στην καταγραφή ζημιών και μάλιστα ενώ ο προϋπολογισμός προέβλεπε 30.000.000 κέρδη και σημειωτέον είχε εγκριθεί από δύο μεγάλες ιδιωτικές τράπεζες. 
      Πρώτα απ’ όλα, ανακριβώς αναφέρεται ότι ο προϋπολογισμός εγκρίθηκε πέραν του Δ.Σ. της Ε.Τ.Α. από δυο μεγάλες ιδιωτικές τράπεζες, καθώς θεσμικά δεν προβλέπεται τέτοιου είδους έγκριση. Ο προϋπολογισμός αυτός βασίστηκε στις προβλέψεις των οικονομικών αποτελεσμάτων της εταιρείας, οι οποίες έγιναν δεκτές από το συντονιστή κύριο ανάδοχο, που είναι η EUROBANK, και με κύριους αναδόχους στις Τράπεζες ALPHA και ΕΜΠΟΡΙΚΗ, με μεγάλο αριθμό σημαντικών επιφυλάξεων, που αναφέρονται ως επενδυτικοί κίνδυνοι στο ενημερωτικό δελτίο που είχε συνταχθεί εν όψει της σκοπούμενης τότε εισαγωγής της Ε.Τ.Α. στο Χρηματιστήριο Αξιών Αθηνών. 
      Θα ήθελα εδώ αυτές τις επιφυλάξεις, μια και δεν τις έχετε, να τις καταθέσω στα Πρακτικά, για να τις διαβάσετε. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ενδεικτικά τι λένε αυτές οι επιφυλάξεις; Νομικά προβλήματα αναφορικά με την εκμετάλλευση και την αξιοποίηση περιουσιακών στοιχείων. Ποιοτικά και ποσοτικά θέματα προσωπικού. Αβεβαιότητα αντικειμένου εκμετάλλευσης, μέσα από χρονοβόρες και αβέβαιες διαδικασίες διαγωνισμών. Ευμετάβλητη εμπορική αξία δικαιωμάτων εκμετάλλευσης της Ε.Τ.Α.. Μεγάλη επιρροή στην επιχειρηματική δραστηριότητα της Ε.Τ.Α. από την εφαρμογή εθνικών ή ευρωπαϊκών διατάξεων, που μπορεί να επηρεάσουν την εκμετάλλευση των ακινήτων. Αδυναμία ασφαλιστικής κάλυψης. Σοβαρές εκκρεμοδικίες, που μπορεί να επηρεάσουν αρνητικά και άμεσα τα αποτελέσματα της Ε.Τ.Α.. Αυτά λένε οι τράπεζες που λέτε εσείς ότι ενέκριναν την κερδοφορία σας. Σχεδόν όλες αυτές οι επιφυλάξεις επιβεβαιώθηκαν από τις μεταγενέστερες εξελίξεις. 
      Η νέα διοίκηση της Ε.Τ.Α. κληρονόμησε από το παρελθόν προβλήματα τόσο με τους επενδυτές όσο και εξωτερικά, που επηρεάζουν αρνητικά την πορεία της εταιρείας. Ενδεικτικά: Δικαστικές διενέξεις με επενδυτές (Λαγονήσι, Ακροναυπλία, Μαρίνα Φλοίσβου, στολίδια στην άμμο, κάμπινγκ βόρειας Ελλάδας, μεθοριακοί σταθμοί, Διρός, Κυλλήνη). 
      Για να καταλάβετε τι σας λέω, υπάρχουν απαιτήσεις επενδυτών συνολικού ύψους 240.000.000 ευρώ, οι οποίες αφορούν αιτίες και προβλήματα που εμφανίστηκαν από την πρώτη στιγμή της λειτουργίας, δηλαδή, από το 1998. Τα ακίνητα του Ε.Ο.Τ., που δήθεν αξιοποιήθηκαν, όπως τα περιγράψατε εδώ, εμφανίζονται να έχουν πληθώρα νομικών και πραγματικών προβλημάτων και οι επενδυτές τώρα ζητούν αποζημιώσεις πολύ υψηλότερες των επενδύσεων. Αυτή είναι η αξιοποίηση που κάνατε, για να καταλάβετε. 
      Οι συμβάσεις που υπέγραψαν οι προηγούμενες διοικήσεις της Ε.Τ.Α., για τις οποίες μάλιστα δηλώνουν και περήφανες, είναι γεμάτες λάθη, ασάφειες, αντιφάσεις, τις οποίες προβάλλουν τώρα οι επενδυτές. Είναι χαρακτηριστικό ότι υπάρχουν επανειλημμένες τροποποιήσεις των θολών αυτών και διάτρητων νομικά συμβάσεων από τις διοικήσεις σας, καθώς εμφανίζονταν κάθε τόσο ανυπέρβλητα προβλήματα στην εφαρμογή τους, ενώ στο τέλος οι συμβάσεις αυτές είχαν σημαντικές διαφορές από τους όρους των αρχικών διαγωνισμών. Με τις συνεχείς τροποποιήσεις, τις κάνατε διαφορετικές απ’ ό,τι τις είπατε στους διαγωνισμούς. 
      Αυτές είναι οι επιτυχίες σας. Και για να καταλάβετε τι σας λέω –γιατί μιλάμε με στοιχεία- εδώ είναι οι περιπτώσεις των εμπλοκών που αφορούν 250.000.000 ευρώ, κύριοι συνάδελφοι, και θα τα κουβαλάει η Ε.Τ.Α. στην πλάτη της για πολύ καιρό ακόμη. Εδώ είναι τα εξώδικα όλων των επιτυχημένων προγραμμάτων που κάνατε, για να δείτε πόσο επιτυχημένη ήταν η λειτουργία της Ε.Τ.Α..
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σε ό,τι αφορά τα θέματα προσωπικού και εξωτερικών συμβούλων της MIZUHO, οι προηγούμενες διοικήσεις είχαν προβεί σε σωρεία προσλήψεων και αποσπάσεων προσωπικού ασχέτου με το αντικείμενο της Ε.Τ.Α.. Η Ε.Τ.Α. έχει σοβαρή έλλειψη ειδικευμένου προσωπικού και, βέβαια, η σύμβαση του συμβούλου αξιοποίησης είχε καταλήξει στα δικαστήρια της “MIZUHO”, προκειμένου να ερμηνευτούν ασαφείς όροι που έχουν κεφαλαιώδη σημασία. 
      Μείωση ακινήτων, λόγω νομικών εξελίξεων που δεν αντιμετώπισαν εγκαίρως από τις προηγούμενες διοικήσεις. Σωρεία αιτήσεων ανάκλησης απαλλοτρίωσης ακινήτων της, όπως πρόσφατα στις Αλυκές Αναβύσσου, στο Παλιούρι Χαλκιδικής, γιατί επί χρόνια ολόκληρα, κύριοι συνάδελφοι, οι διοικήσεις –και οι προηγούμενες του Ε.Ο.Τ. και της Ε.Τ.Α. από το 1998- δεν έκαναν τίποτα για την αξιοποίηση και την προστασία τους και από την ολιγωρία τους αυτά τα ακίνητα κινδυνεύουν να χαθούν. 
      Προβλήματα διαγωνισμών. Οι διαγωνισμοί ήταν πρόχειρα προετοιμασμένοι, καθώς τα ακίνητα αντιμετώπιζαν θέματα τεχνικά, νομικά, πολεοδομίας, δασικά κ.λπ..
      Τα προβλήματα αυτά επηρέασαν αρνητικά τις μετέπειτα συμβάσεις και οδήγησαν στην κήρυξη αγόνων διαγωνισμών, όπως στον Αστέρα Βουλιαγμένης στο Μικρό Καβούρι, στο Γκολφ Αφάντου της Ρόδου -γιατί με ρωτήσατε, κύριε συνάδελφε, προηγουμένως- στα Λουτρά Καϊάφα, στο Καζίνο Κέρκυρας, στο Ξενία Άνδρου. 
      Τα παραπάνω είχαν άμεσο αντίκτυπο στα οικονομικά αποτελέσματα της Ε.Τ.Α., έχοντας ταυτόχρονα ως συνέπεια την ανατροπή των αρχικώς ευοίωνων προβλέψεων περί κερδοφορίας του προϋπολογισμού 2004, καθώς από τη μία πλευρά τα έσοδα της Ε.Τ.Α. ήταν μειωμένα λόγω δικαστικών διαφορών με τους επενδυτές, η μη ευόδωση των διαγωνισμών, και από την άλλη τα λειτουργικά της έξοδα ήταν υψηλότερα από τα προβλεπόμενα.
      Το πιο χαρακτηριστικό είναι ότι η κυβέρνηση του ΠΑ.ΣΟ.Κ. έσπευσε να διατυμπανίσει την είσοδο της Ε.Τ.Α. στο Χρηματιστήριο και να εκδώσει τουριστικά προμέτοχα ύψους 700.000.000 ευρώ. Ήταν γνωστή η τακτική αυτή των προμετόχων και των προεσόδων, υποθηκεύοντας τα μελλοντικά έσοδα του κράτους και τη διαχείριση από μελλοντικές κυβερνήσεις. Αυτό το κάνατε τακτικά, μαγειρεύοντας έτσι τα οικονομικά αποτελέσματα και παραγνωρίζοντας ότι οι δήθεν επιτυχημένες αξιοποιήσεις ήταν προχειρότατες, διάτρητες και προβληματικές. 
      Αν αυτή η εταιρεία, κυρίες και κύριοι συνάδελφοι, είχε μπει στο Χρηματιστήριο, θα είχαμε ένα σκάνδαλο πρώτου μεγέθους να κλονίζει την οικονομία της χώρας και την αξιοπιστία του ελληνικού δημοσίου.
      Τέλος, θα ήθελα να σημειώσω εδώ ότι δεν πρέπει να κόπτεστε για την παρουσία ζημιών στα αποτελέσματα του 2004, καθ’ ότι τα αποτελέσματα της χρήσης του 2003, της δικής σας χρήσης δηλαδή, θα ήταν επίσης ζημιογόνα αν δεν συμπεριλαμβάνονταν η περίοδος από 1η μέχρι 30 Απριλίου που το Καζίνο Πάρνηθας λειτουργούσε ως υποκατάστημα της Ε.Τ.Α. και είχε 6.000.000 ευρώ αποτελέσματα. Και το έκτακτο κέρδος από την πώληση των μετοχών του Καζίνο, το οποίο ενεγράφη, αν θέλετε, στον ισολογισμό, δεν είναι αποτέλεσμα κερδοφορίας λειτουργίας, είναι μιας έκτακτης είσπραξης που έγινε από το Καζίνο Πάρνηθας. 
      Τριμηνιαίες λογιστικές καταστάσεις, κύριοι συνάδελφοι -επειδή το ρωτάτε- σύμφωνα με το νόμο δεν υποχρεούται η Ε.Τ.Α. να δημοσιεύει και δεν δημοσίευε ούτε και η προηγούμενη διοίκηση, εκτός από τρεις φορές που το έκανε με μοναδικό σκοπό τη δημιουργία κλίματος, για τον εξωραϊσμό αποτελεσμάτων, λόγω της προβολής που έκανε σε συγκεκριμένο χρονικό διάστημα για την είσοδό της στο Χρηματιστήριο. Δεν ήταν, λοιπόν, από το 1998 μέχρι το 2003 τακτική να δημοσιεύει τριμηνιαίες λογιστικές καταστάσεις, δεν το έκανε. 
      Τώρα μας ρωτάτε γιατί, παραβιάζοντας την αρχή της αξιοκρατίας, κατήργησε τη διαδικασία των διαγωνισμών, για την πρόσληψη διευθύνοντος συμβούλου και αυτά τα λέτε σοβαρά εδώ μέσα. Δηλαδή εσείς κάνατε διαγωνισμό και προσλάβατε διευθύνοντα σύμβουλο; Είναι και ο κ. Γεωργακόπουλος εδώ. Κάνατε διαγωνισμό και προσλάβατε; Δεν ξέρετε ότι οι διοικήσεις των κρατικών εταιρειών ορίζονται από τις συνελεύσεις τους, όπου είναι τα δύο συγκεκριμένα Υπουργεία; Τώρα το ανακαλύψατε αυτό; 
      ΑΠΟΣΤΟΛΟΣ ΚΑΤΣΙΦΑΡΑΣ: Γιατί δεν κάνατε για τον οικονομικό διευθυντή;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Για το διευθύνοντα σύμβουλο ρωτάτε εδώ πέρα και σας απαντώ ότι ξέρετε πώς ορίζεται ο διευθύνων σύμβουλος. Τι ρωτάτε; 
      ΑΠΟΣΤΟΛΟΣ ΚΑΤΣΙΦΑΡΑΣ: Ο διευθυντής, οι διευθυντές από κάτω;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Από εκεί και πέρα, όπως σε κάθε ανώνυμη εταιρεία, έτσι γίνεται ο διορισμός του Δ.Σ.
      Σε ό,τι αφορά τώρα τις προσλήψεις διευθυντικών στελεχών, για να απαντήσουμε και σ’ αυτό, αυτές πραγματοποιούνται σύμφωνα με τον εγκεκριμένο, με δική σας υπουργική απόφαση, κανονισμό λειτουργίας της Ε.Τ.Α., που τηρείται απαρέγκλιτα. 
      Απαιτούμενα προσόντα πρόσληψης διευθυντικού στελέχους, σύμφωνα με τον κανονισμό, είναι να κατέχει πανεπιστημιακό τίτλο σπουδών, να έχει πενταετή εμπειρία στο αντικείμενο, καθώς και να γνωρίζει τουλάχιστον μία ξένη γλώσσα. Τα εν λόγω προσόντα πρόσληψης δεν έχουν τροποποιηθεί από την κατάρτιση του πρώτου κανονισμού λειτουργίας της Ε.Τ.Α. και καθένα από τα διευθυντικά στελέχη της τα ικανοποιεί πλήρως. 
      Θα θέλαμε να μας γνωρίσετε αν δεν συμφωνείτε μ’ αυτό που εσείς ορίσατε ως κανονισμό ή εάν έχετε διαπιστώσει κάτι διαφορετικό, να το αναφέρετε, να μας πείτε ότι έγινε η πρόσληψη, παρά τον κανονισμό τον οποίο εφάρμοζε η Ε.Τ.Α. μέχρι τώρα, και όχι να πετάτε πυροτεχνήματα. 
      Θα θέλαμε να σας ρωτήσουμε αν  ακολουθήθηκε διαφορετική  πρακτική κατά την πρόσληψη του προηγούμενου διευθύνοντος συμβούλου κ. Χωμενίδη. 
      Επίσης θα ήθελα να καταγγείλω κάτι για να το ξέρετε. Είναι χαρακτηριστικό ότι στις 3-2-2004, παραμονές των εθνικών εκλογών, ο κ. Χωμενίδης ανανέωσε για τρία ακόμα έτη τις συμβάσεις εννιά διευθυντών σε θέσεις ευθύνης και με υψηλότατες αμοιβές –επειδή μιλάτε για υψηλές αμοιβές- της τάξης των 3.000 ευρώ μηνιαίως, χωρίς να υπάρχει άμεση ανάγκη ανανέωσής τους λόγω επικείμενης εκπνοής τους. 
      Δεν είχε λήξει, κυρίες και κύριοι συνάδελφοι, η σύμβαση αυτών των διευθυντών. Έληγε μετά από τέσσερις και πέντε μήνες. Αλλά πριν τις εκλογές, μόλις ολίγες μέρες πριν, ήρθε και τις ανανέωσε. Είναι αυτή πρακτική λειτουργίας χρηστής διοίκησης; Και σας καταθέτω και στα Πρακτικά για να ξέρετε, αυτό το οποίο καταγγέλλω, δηλαδή, ποιες συμβάσεις ανανεώθηκαν χωρίς να έχουν λήξει. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δεν το περνάμε έτσι αυτό. 
      Ρωτάτε γιατί ορίσατε διοικήσεις χωρίς εμπειρία στο χώρο των τουριστικών αναπτύξεων; Η τοποθέτηση διοίκησης εξετάζεται από τους μετόχους που είναι τα Υπουργεία Οικονομικών και Τουριστικής Ανάπτυξης, λαμβάνοντας υπόψη τα ουσιαστικά προσόντα των υποψηφίων. Η επιλογή για τη διοίκηση της Ε.Τ.Α.  έχει συγκεκριμένο βιογραφικό. 
      Θα ήθελα εδώ να καταθέσω το βιογραφικό του κ. Ζαχαρόπουλου για τα Πρακτικά, ο οποίος είναι ένας εξαίρετος οικονομολόγος. Είναι πρώην Γενικός Γραμματέας Υπουργείου, έχει επιφανείς, αν θέλετε, διακρίσεις στον οικονομικό τομέα και θεωρώ ότι είναι καλύτερος και εμπειρότερος από το μηχανικό κ. Χωμενίδη που είχατε εσείς προηγουμένως, εκτός αν θεωρείτε ότι η εταιρεία χρειάζεται μηχανικό αντί για έναν έμπειρο οικονομολόγο. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα εδώ να πω το εξής: Επί διακυβερνήσεως ΠΑ.ΣΟ.Κ. δεν είχε εκπονηθεί αξιόπιστο επιχειρησιακό σχέδιο της Ε.Τ.Α.. Δηλαδή δεν γνώριζαν τα βασικά εργαλεία μακροπρόθεσμου σχεδιασμού και διοίκησης μιας μεγάλης εταιρείας. Είναι προφανές ότι η τωρινή διοίκηση, η οποία πολύ προσεκτικά και σχεδιασμένα -προς την κατεύθυνση που σας προανέφερα- δρομολογεί την πορεία της Εταιρείας Τουριστικής Ανάπτυξης, έχει καταθέσει και στρατηγικό σχέδιο και τον επιχειρησιακό σχεδιασμό, όπου με συγκεκριμένα βήματα αναφέρεται στην πορεία αξιοποίησης των τουριστικών ακινήτων. 
      Το καταθέτω στα Πρακτικά. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τέτοιο ανάλογο δεν υπάρχει από εσάς, κύριοι συνάδελφοι. 
      Θα έλεγα, λοιπόν, ότι πραγματικά μέχρι τώρα αυτό το οποίο διαπιστώνουμε και αυτό το οποίο, αν θέλετε, καλοπροαίρετα σας καλώ να δείτε είναι μια πραγματική ανωμαλία στις ήδη υφιστάμενες και σε όλες ανεξαιρέτως τις μεγάλες συμβάσεις που έγιναν. Θα έλεγα ακόμη ότι αυτή η υφιστάμενη ανωμαλία φθάνει στο επίπεδο και των μισθώσεων, όπου πάρα πολλά μισθώματα δεν αποδίδονται, διότι ακριβώς κατά τον ίδιο θολό τρόπο αντιδρούν οι μισθωτές. 
      Να σας πω ότι αυτός ήταν ο λόγος και η αναγκαιότητα, ώστε η Ε.Τ.Α., σύμφωνα με τις αποφάσεις της διοίκησής της, προχώρησε στην πρόσληψη εταιρείας συμβούλων με απευθείας ανάθεση για την οικονομική και διοικητική αναδιοργάνωση, όπως ακριβώς προηγουμένως εσείς θα έπρεπε να είχατε πράξει, αφήνοντας κατά μέρος άλλες πρακτικές. 
      Η Ε.Τ.Α. από την ανάληψη των καθηκόντων έπασχε από ουσιαστική παράλειψη και μειωμένη αξιοπιστία σε όλο το φάσμα των δραστηριοτήτων. Ήταν απόλυτα απαραίτητο να προχωρήσει άμεσα σε κεντρικό και περιφερειακό επίπεδο στην αναδιοργάνωση της διοικητικής δομής της, στην ποιοτική αναβάθμιση του ανθρώπινου δυναμικού της, στην υιοθέτηση σύγχρονων μεθόδων παρακολούθησης των δραστηριοτήτων της. 
      Επίσης, βάσει της διεθνούς εμπειρίας προκρίθηκε η χρήση ενός μόνο εξωτερικού φορέα για την παροχή αυτού του έργου και οι προτεινόμενες λύσεις -ο έλεγχος και το κόστος- ελήφθησαν υπόψη. Από την εκτίμηση αυτή, όπως αποφασίστηκε από τη διοίκηση, επελέγη η “PRICE WATERHOUSE COOPERS”, που παρέχει όλο το φάσμα των αναγκαίων αυτών υπηρεσιών. 
      Πρέπει εδώ να υπογραμμιστεί –και θα ήθελα να το αξιολογήσετε αυτό- ότι κατά τη διάρκεια της διακυβέρνησης από το ΠΑ.ΣΟ.Κ. στην εταιρεία αυτή κατά τον ίδιο τρόπο, κυρίες και κύριοι συνάδελφοι, είχαν ανατεθεί η διαρκής υποστήριξη της Ολυμπιακής Αεροπορίας και των Ολυμπιακών Αερογραμμών, έργο συμβούλου της Κτηματικής Εταιρείας του Δημοσίου, η αποτίμηση των μετοχών της Ε.Χ.Α.Ε., Ελληνική Χρηματιστηριακή Α.Ε., η τεχνική συνδρομή της μετοχικής συνεργασίας μεταξύ ΕΛ.ΤΑ. και Ταχυδρομικού Ταμιευτηρίου, το έργο του συμβούλου της Αγροτικής Τράπεζας. 
      Όλα αυτά είχαν ανατεθεί στην ίδια εταιρία επί κυβερνήσεων ΠΑ.ΣΟ.Κ. κατά τον ίδιο τρόπο. Δεν σας είχαν πειράξει τότε; Κατά τον ίδιο τρόπο επιλογής! Η εν λόγω σύμβαση, λοιπόν, είναι απολύτως νόμιμη και σύμφωνα με τον κανονισμό ανάθεσης και εκτέλεσης εργασιών και παροχής υπηρεσιών της Ε.Τ.Α., ο οποίος εγκρίθηκε με την υπ’ αριθμ. Τ1436/2001 απόφαση του Υπουργού Ανάπτυξης, καθώς και με την κείμενη νομοθεσία. Με δική σας απόφαση, του Υπουργού Ανάπτυξης το 2001 επελέγη η εταιρία, για να ξέρετε. Συνεπώς δεν μπορώ να αντιληφθώ πώς ενώ με δική σας απόφαση, με δικό σας τρόπο, αλλά και ενώ την είχατε σε τόσες κρατικές επιχειρήσεις, κατά τον ίδιο τρόπο ως σύμβουλο, έρχεστε σήμερα και διαμαρτύρεστε.
	 Επίσης, να πω ότι δεν αντίκειται στην ευρωπαϊκή νομοθεσία περί δημοσίων συμβάσεων, δεδομένου ότι η Ε.Τ.Α. δεν εμπίπτει στο πεδίο εφαρμογής αυτής της νομοθεσίας, αφού δεν έχει δημιουργηθεί για την ικανοποίηση συγκεκριμένων αναγκών κοινού, δηλαδή, δημοσίου συμφέροντος. Και αυτό είναι το υπόμνημα περί των συμβάσεων της Ε.Τ.Α.. Το καταθέτω για τα Πρακτικά.
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Συνεπώς η διοίκηση της Ε.Τ.Α. λειτούργησε απόλυτα νόμιμα. Θα πρέπει όμως εδώ να σας πω ότι επιτυγχάνονται οικονομίες ύψους αρκετών δεκάδων χιλιάδων ευρώ ήδη από τη χρησιμοποίηση μιας και μόνο εταιρείας που συγκεντρώνει τη διοικητική και οικονομική δομή. Αλλά θα ήθελα επίσης να παρατηρήσω πως η προηγούμενη διοίκηση μεθόδευσε και ανέθεσε απευθείας, χωρίς διαγωνισμό, στην εταιρεία συμβούλων “CANTOR” το έργο της εποπτείας του χρηματοοικονομικού συμβούλου που ήδη είχε επιλεγεί με διαγωνισμό, της “MIZUHO”. Και θα έλεγα εδώ ότι ανέθεσε, πάλι απευθείας χωρίς διαγωνισμό, την ιδιωτικοποίηση τριών συγκεκριμένων έργων, ενώ με την ίδια απόφαση δύο χρηματοοικονομικοί σύμβουλοι ασχολούνται με το ίδιο έργο και πληρώνονται γι’ αυτό. Το αποτέλεσμα των ανωτέρω ενεργειών της πρώην διοίκησης ήταν να πληρώνεται μεν κανονικά η CANTOR και οι λοιποί σύμβουλοι, συμπεριλαμβανομένων των συμβούλων της “MIZUHO”, να απαιτούν την αμοιβή τους από την επιτάχυνση της επιτυχίας και η Ε.Τ.Α. να αρνείται βέβαια αυτή την πληρωμή, όπου η σύμβαση προέβλεπε αποκλειστικότητα.
      Και να σας πω εδώ ότι πληρώσατε 5.000.000 ευρώ για το στρατηγικό σχεδιασμό που έκανε η “MIZUHO”, χωρίς να υλοποιηθεί, έτσι ώστε να πούμε ότι είναι χρήματα που πήγαν στον αέρα. Ενώ εμείς διαμορφώσαμε ένα στρατηγικό σχεδιασμό -που τον κατέθεσα- χωρίς να επιβαρυνθεί η Ε.Τ.Α. ούτε 1 ευρώ. 
      Και να πω, σε ό,τι αφορά τη δικαστική διαδικασία μεταξύ “MIZUHO” και τη λεόντεια σύμβαση που υπογράψατε, όπου προβλέπατε ειδικές αμοιβές επιτυχίας και επιτάχυνσης, ότι έχουν αναφερθεί και δικές σας εφημερίδες, όπως το «ΒΗΜΑ» -έχω εδώ δημοσίευμα του «ΒΗΜΑΤΟΣ»- και θα ήθελα να σας καταθέσω και μέρος της σύμβασης, που ουσιαστικά μιλάει και λειτουργεί με ένα λεόντειο τρόπο. Δηλαδή επιπρόσθετα της αμοιβής και αμοιβή επιτάχυνσης, αλλά και αμοιβή για τα ήδη υφιστάμενα έσοδα και επί τόπου επικάλυψη από άλλο χρηματοοικονομικό σύμβουλο.
      Τα καταθέτω και αυτά για τα Πρακτικά.
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά το προαναφερθέν δημοσίευμα και την προαναφερθείσα σύμβαση, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κλείνοντας, θα ήθελα να σας πω ότι για τα σχήματα αυτά τα θολά που δημιουργήσατε, τα συμμετοχικά, με τις συμβάσεις που προανέφερα, τα εξώδικα που σας κατέθεσα, τις μεγάλες απαιτήσεις, πολλαπλάσιες των επενδύσεων των επενδυτών που ζητάνε πίσω από την Ε.Τ.Α. λόγω ακριβώς αυτού του επιτυχούς προγράμματος που εσείς επαίρεστε, εδώ μέσα στη Βουλή, ότι πραγματοποιήσατε, είχατε και έκθεση του Σώματος Ορκωτών Λογιστών, που προέβλεπε ότι προχωρώντας σε συμμετοχικά σχήματα αξιοποίησης δεν υπάρχει περίπτωση παρά να οδηγηθείτε σε καταστροφικά αποτελέσματα. Την καταθέτω και αυτή, για να τη δείτε, γιατί είναι από το 2003 και, κατά συνέπεια, σας οδηγούσε για το πώς έπρεπε να φερθείτε. 
      (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος   καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα να πω το εξής. Οι διαγωνισμοί που επικαλείστε έγιναν άγονοι από εσάς. Από εσάς κρίθηκαν, συνάδελφοι. Δύο διαγωνισμοί για το Γκόλφ Αφάντου Ρόδου από την προηγούμενη διοίκηση κηρύχθηκαν άγονοι. Ξέρετε γιατί; Γιατί κανένα έργο απ’ αυτά τα οποία προχωρήσατε προς επενδυτική αξιοποίηση δεν είχε ωριμάσει. Κανένα έργο δεν ήταν ώριμο, για να προχωρήσει σε επένδυση. Αυτός ήταν ο λόγος που κάνατε τέτοιες συμβάσεις, που εσείς οι ίδιοι ερχόσασταν εκ των υστέρων και τις τροποποιούσατε συνεχόμενα, μήπως τυχόν καλύψετε τις δικές σας αδιαφανείς διαδικασίες και αδυναμίες. 
      Εσείς ήσασταν που τα κάνατε αυτά. Όποιος θέλει από εσάς μπορεί να πάει στην Ε.Τ.Α. μια μέρα να δει τις συμβάσεις. Μπροστά σας έχετε τα εξώδικα, που αν θέλετε, έχουν την ευθεία αναφορά της «επιτυχημένης» πολιτικής σας.
      Κλείνοντας θα σας πω το εξής. Όσον αφορά όλα τα έργα τα οποία εμείς προγραμματίζουμε και για τη Μαρίνα Φαλήρου και για την Ακτή Βουλιαγμένης, προσχωρούμε με έναν άλλο διαφορετικό τρόπο στην προσεκτική ωρίμανσή τους, έτσι ώστε κάθε επενδυτικό πρόγραμμα να είναι σίγουρο και να μη δημιουργεί τέτοιες αδυναμίες. Και η Μαρίνα Φαλήρου λειτούργησε και λειτουργεί κανονικά και προχωράει, αλλά και η Ακτή Βουλιαγμένης που την παραλάβαμε κατεστραμμένη, ήδη το πρώτο δίμηνο έχει μία σημαντική κερδοφορία. Το δίμηνο του καλοκαιριού υπερέβησαν το 1.000.000 ευρώ οι εισπράξεις.
      Θα σας πω σε ό,τι αφορά τη δημιουργική τεχνική της προείσπραξης εσόδων με τα τουριστικά προμέτοχα που ακολουθήσατε, ότι κάνατε το ίδιο και στον ισολογισμό της εταιρίας με τα εισπραττόμενα μερίσματα έως το Δεκέμβριο του 2003, με πάρα πολύ σοβαρό πρόβλημα να οδηγηθεί η Ε.Τ.Α. σε ταμειακή ασφυξία το 2005. Αντίθετα, η χρήση 2005 προβλέπεται να κλείσει με πραγματικά λειτουργικά κέρδη. Μέχρι τώρα το πρώτο εννιάμηνο, επειδή ρωτήσατε, θα σας πω ότι τα κέρδη είναι 13,5 εκατομμύρια ευρώ και πρέπει να υπογραμμιστεί ότι κατά τη σύνταξη των οικονομικών καταστάσεων εφαρμόζεται για πρώτη φορά –και ορθώς- η φορολογική νομοθεσία.
      Κλείνοντας –θα ήθελα ένα λεπτό ακόμα, κύριε Πρόεδρε- θα ήθελα να σας πω το εξής. Πράγματι, αυτή η εταιρεία, κυρίες και κύριοι συνάδελφοι, έχει δημιουργήσει σοβαρότατο πρόβλημα εμπλοκών, το οποίο ανέφερε ο Διευθύνων Σύμβουλος. Και σ’ αυτές τις εμπλοκές αναφερόταν, όχι στις εμπλοκές του προηγούμενου για τον επόμενο, στις εμπλοκές που σας προανέφερα. Αυτή τη στιγμή καταβάλλεται μία τεράστια προσπάθεια για να μπορέσει να εξυγιανθεί, να μπορέσει να προχωρήσει, να διευθετηθούν οι συμβάσεις, έτσι ώστε να στέκεται σωστά η εταιρεία και σύμφωνα με τον αντικειμενικό της σκοπό. Το λέω επειδή ρωτήσατε.
      Τι να πούμε, όταν μιλάμε στους επενδυτές στο εξωτερικό; Να μιλήσουμε για τα εξώδικα των 250.000.000 ευρώ, κύριε συνάδελφε; Η Ελλάς πρέπει να έχει μία εμφάνιση στο εξωτερικό τέτοια, η οποία να δικαιώνει την πρόσκληση για δυνατότητες επενδυτικού ενδιαφέροντος στη χώρα μας. Εμείς βεβαίως, όπως είδατε, κάναμε μία τιτάνια προσπάθεια εξορθολογισμού, χωρίς να έρθουμε εδώ και να κραυγάζουμε, γιατί θεωρούμε ότι τα όποια λάθη καταγγείλαμε στο παρελθόν είμαστε υπεύθυνοι για να τα διευθετήσουμε. Αυτό προσπαθούμε να κάνουμε. 
      Σας κατέθεσα, όμως, με απόλυτη ειλικρίνεια και με στοιχεία την πορεία αυτής της εταιρείας, η οποία δυστυχώς δεν μπόρεσε, όχι μόνο στοιχειωδώς να ανταποκριθεί, αλλά δημιούργησε ένα μακροχρόνιο πρόβλημα και στην παραπέρα μελλοντική της πορεία.
      Κλείνοντας θα σας πω ότι οι λευκές και πράσινες εβδομάδες, κόκκινες κ.λπ., δεν είναι δουλειά της Ε.Τ.Α., κύριοι συνάδελφοι. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι κόκκινες, κύριε Υπουργέ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εν πάση περιπτώσει, ζητώ συγγνώμη. Λευκές, πράσινες, δεν ξέρω πώς τις λέγατε. 
      ΑΘΑΝΑΣΙΑ ΜΕΡΕΝΤΙΤΗ: Φαίνεται ότι δεν ξέρετε το πρόγραμμα.
      ΠΡΟΕΔΡΕΥΩΝ (Σωτήρης Χατζηγάκης): Μη διακόπτετε παρακαλώ. Σχήμα λόγου είναι αυτό που είπε ο κύριος Υπουργός.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν προβλέπεται αυτό το έργο –και ξέρετε για ποιο έργο μιλάω- κυρίες και κύριοι συνάδελφοι, από τον κανονισμό και από το ιδρυτικό καταστατικό της Ε.Τ.Α.. Η Ε.Τ.Α. δεν κάνει εκδρομές σε μαθητές. Είναι εταιρεία τουριστικής αξιοποίησης ακινήτων. Και δεν είναι δουλειά της, αλλά είναι δουλειά του Υπουργείου Παιδείας, όπως γίνεται τώρα. Με μειοδοτικό διαγωνισμό από το Υπουργείο Παιδείας γίνεται αυτό το πρόγραμμα. Αλλά και παράλληλα, όπως το κάνατε, ήσασταν ανταγωνιστικοί απέναντι στους τουριστικούς πράκτορες και στα ταξιδιωτικά γραφεία, διότι ουσιαστικά με απευθείας αναθέσεις έβρισκε η Ε.Τ.Α. τουριστικά γραφεία για να κάνει εκδρομές σε μαθητές. Αυτό, λοιπόν, ζημίωσε και την εταιρεία που δουλειά της δεν ήταν και, αν θέλετε, ζημίωσε και το τουριστικό τοπίο και τους τουριστικούς επιχειρηματίες. Και βέβαια, αν χρειαστεί θα επανέλθουμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Θα δώσω το λόγο στον Κοινοβουλευτικό Εκπρόσωπο του ΠΑ.ΣΟ.Κ. κ. Παναγιώτη Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, θα ξεκινήσω την τοποθέτησή μου λέγοντας στον κύριο Υπουργό ότι τα όσα περί εξωδίκων μας είπε δεν σημαίνουν τίποτα όταν σήμερα για όσες δίκες οδηγήθηκε η Ε.Τ.Α. τις κέρδισε όλες. Τα δε εξώδικα μπορεί να γίνονται διότι φυσικά οι τουριστικές επιχειρήσεις βλέποντας τη δική σας αδράνεια για να γλιτώσουν τα μισθώματα προβάλλουν απαιτήσεις εις βάρος της Ε.Τ.Α.. Γιατί εσείς δεν εισπράξατε τα μισθώματα ούτε το 2004, ούτε το 2005. Αυτό κάνατε.
      Ένα δεύτερο που θέλω να σας πω είναι ότι η «ΜIZUHO» μπορεί να προχώρησε σε δικαστήριο στην Ε.Τ.Α., αλλά η Ε.Τ.Α. το κέρδισε, η ελληνική δικαιοσύνη δικαίωσε την  Ε.Τ.Α. και σήμερα μάλιστα εσείς ως Κυβέρνηση έχετε αναθέσει σε άλλους συμβούλους τη Μαρίνα του Σ.Ε.Φ., το «ΞΕΝΙΑ» και το καζίνο της Κέρκυρας. 
      Διαψεύδεσθε στην πράξη, κύριε Υπουργέ. Όσο για το πώς εμείς προσλάβαμε το διευθύνοντα σύμβουλο της Ε.Τ.Α. σας λέω ότι τον προσλάβαμε με διαγωνισμό. Και οι διευθυντές προσλαμβάνονται με διαγωνισμό και όχι με απευθείας αναθέσεις ή με απευθείας προσλήψεις.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Άλλαξαν τον κανονισμό.
      ΠΑΝΑΓΙΩΤΗΣ ΣΓΟΥΡΙΔΗΣ: Ακριβώς, άλλαξαν τον κανονισμό.
      Επειδή ξεκινήσατε την ομιλία σας λέγοντας για τον τουρισμό και στρογγυλά μιλήσατε για επιτυχίες θα σας πω, κύριε Υπουργέ, ότι ο τουρισμός ως οικονομία εξαρτάται από τρία πράγματα, αφίξεις εξωτερικού, επενδύσεις και εσωτερικός τουρισμός.
      Ας πάμε τώρα στο θέμα των αφίξεων του εξωτερικού. Μπορεί να υπάρχει διψήφιος αριθμός αφίξεων, αλλά βλέπουμε μια μείωση του τζίρου των τουριστικών επιχειρήσεων. Αν είναι διψήφιος ο αριθμός των αφίξεων, μονοψήφιος είναι ο αριθμός του κέρδους που έχουν οι  τουριστικές επιχειρήσεις. Και αυτό γιατί είναι κλειστές οι ολυμπιακές εγκαταστάσεις, γιατί υπάρχει έλλειψη γεγονότων που να προσελκύουν.
      Όσον αφορά τις επενδύσεις είναι στο 0%. Αυτό που προβάλλεται στην έκθεση του Λονδίνου είναι ό,τι είχε γίνει από την προηγούμενη, όπως αποκαλούσατε, «αμαρτωλή» Ε.Τ.Α.. Αυτά είναι τα οποία επαίρεσθε. Μιλάτε για το «MON ΠΑΡΝΕΣ», μιλάτε για τη Μαρίνα της Ζέας, για τη Μαρίνα του Φλοίσβου, για τον Οργανισμό Ακτών Αττικής, για το «Λυκαμπέτους» και το «Λαγονήσι». Αυτά προβάλλετε. Δεν έχετε να δείξετε τίποτε άλλο, κανένα άλλο έργο.
      Παράλληλα, αναμασάτε το πρόγραμμα που είχε η «αμαρτωλή» Ε.Τ.Α., όπως την αποκαλούσατε και βλέπουμε τουριστικές επενδύσεις μαμούθ το Νοέμβριο του 2004. Για όλα αυτά υπάρχει φάκελος και θα κατατεθεί στα Πρακτικά. Νοέμβριος του 2005 μαμούθ επενδύσεις. Όταν διαβάσετε όμως μέσα γιατί αναφέρονται θα δείτε ότι είναι αυτό το πρόγραμμα που είχε κάνει η τότε Ε.Τ.Α. η οποία προχώρησε για να μπορεί να εισαχθεί στο Χρηματιστήριο. Αυτός είναι ο προγραμματισμός. Δύο χρόνια δεν προχωρήσατε ούτε ένα βήμα μπροστά.
      Όσον αφορά τον εσωτερικό τουρισμό, που είπατε για τις μαθητικές εβδομάδες, σας λέω ότι μαθητικές εβδομάδες της σεζόν που είναι νεκρή για την ύπαιθρο, δίνει δουλειά στα ξενοδοχεία.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν είναι δουλειά της Ε.Τ.Α. όμως.
      ΠΑΝΑΓΙΩΤΗΣ ΣΓΟΥΡΙΔΗΣ: Δίνει δουλειά σε όλους αυτούς, στις μικρές κοινωνίες που περιμένουν μέσα απ΄ αυτές τις εκδρομές να κινηθεί ο τζίρος τους. Γιατί ο ελληνικός τουρισμός πρέπει να συντηρηθεί το χειμώνα για να μπορεί το καλοκαίρι να έχει κέρδος. 
      Επίσης, 10.000.000 που είχαν δοθεί στις μαθητικές εβδομάδες, τα καταργήσατε. Και αυτά γινόταν σε συνεργασία με το Υπουργείο Παιδείας. Επίσης, είπατε ότι η Ε.Τ.Α. χρησιμοποιήθηκε για εισπρακτικού χαρακτήρα πολιτικές. Χρησιμοποιήθηκε για να καλυφθούν οι τρύπες του προϋπολογισμού. Ακούστε, λοιπόν, κάτι.
      Εκείνη η Ε.Τ.Α. είχε δώσε 15.000.000 ευρώ για τη Μαρίνα του ΣΕΦ. Είχε δώσει 60.000.000 ευρώ στον Ε.Ο.Τ. για προβολή, διαφήμιση και λειτουργικά έξοδα, εκείνη η Ε.Τ.Α.. Είχε δώσε 6.000.000 ευρώ για την αναβάθμιση των μεθοριακών σταθμών, εκείνη η Ε.Τ.Α.. Είχε δώσει 10.000.000 ευρώ για την αναβάθμιση των μονάδων του Ε.Ο.Τ., εκείνη η Ε.Τ.Α.!!!
     Και παράλληλα εξασφάλισε μέσα από την αποκρατικοποίηση του καζίνο της Πάρνηθας αυτοτελή πόρο -ο οποίος δεν περνάει μέσα από τον προϋπολογισμό για να τον παίρνει ο κ. Αλογοσκούφης- για την προβολή του ελληνικού τουρισμού.
     Αυτά τα χρήματα τα οποία έχετε και κάνετε προβολή με το «μύθο» του κ. Αβραμόπουλου, είναι χρήματα που εξασφάλισε εκείνη η «αμαρτωλή» Ε.Τ.Α.. 
     Αντίθετα, το 2004 –ακούστε κύριοι συνάδελφοι- το μέρισμα των 15.000.000 ευρώ εδόθησαν για κάλυψη των ελλειμμάτων του προϋπολογισμού! 
     Και για να μην κυνηγάτε μάγισσες και την πληρώσει πάλι κάποιος κακόμοιρος υπάλληλος στην Ε.Τ.Α., θα σας κάνω δυο παρατηρήσεις. Ό,τι καταγγελίες καταθέτω από το Βήμα της Βουλής, ό,τι χαρτιά διαθέτω είναι από δικά σας δημοσιεύματα και δικές σας επιστολές. Από την επιστολή του κ. Ζαχαρόπουλου, από την επιστολή του οικονομικού διευθυντή μετά από αγανάκτηση προς τον κ. Αβραμόπουλο και στη συνέχεια τον παρατήσατε. Μην κυνηγάτε κανέναν άλλον. Είναι όλα γραμμένα αυτά και θα τα δούμε με τη σειρά. 
     Το δεύτερο που έχω να σας πω είναι ότι ο κ. Αβραμόπουλος λείπει σήμερα γιατί δεν εγκρίνει αυτά τα οποία γίνονται στην Εταιρεία Τουριστικής Ανάπτυξης, όπως την μετονομάσατε. Γι’ αυτό και δεν υπέγραψε ο ίδιος στη γενική συνέλευση της Ε.Τ.Α.. Υπογράφει ο κ. Ζαχαρόπουλος γι’ αυτόν. Υπάρχει αυτό στο πρακτικό. Εξουσιοδοτείται ο κ. Ζαχαρόπουλος, αλλά πρόεδρος στη γενική συνέλευση είναι ο κ. Αβραμόπουλος. Και υπογράφει πίσω ο πρόεδρος ο κ. Ζαχαρόπουλος. 
     (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΒΥΡΩΝ ΠΟΛΥΔΩΡΑΣ: Εξουσιοδοτημένος.
     ΠΑΝΑΓΙΩΤΗΣ ΣΓΟΥΡΙΔΗΣ: Εξουσιοδοτημένος, αλλά τι λέει εδώ; «Κατόπιν αυτών και ύστερα από πρόταση του προσωρινού προέδρου της συνέλευσης, ομόφωνα με μυστική ψηφοφορία, ως πρόεδρος της γενικής συνέλευσης ορίζεται ο Υπουργός Τουριστικής Ανάπτυξης, ο κ. Αβραμόπουλος, ως γραμματέας εκτελούντα και χρέη ψηφολέκτη η κ. Ειρήνη …κ.λπ.. Στη γενική συνέλευση έχει κληθεί και παρίσταται ο διευθύνων σύμβουλος της εταιρείας δόκτωρ κ. Ζαχαρόπουλος». 
     ΒΥΡΩΝ ΠΟΛΥΔΩΡΑΣ: Δεν υπάρχει θέμα. 
     ΠΑΝΑΓΙΩΤΗΣ ΣΓΟΥΡΙΔΗΣ: Σαφώς και δεν υπάρχει θέμα αλλά ήταν το πρακτικό προγραμμένο. 
     Κύριε Υπουργέ, ακούσατε τον εισηγητή μας τον κ. Ρήγα, την κ. Μερεντίτη, τον κ. Κατσιφάρα, τον κ. Παπαγεωργίου κα τον κ. Πρωτόπαπα. Στα θέματα που ακούστηκαν δεν άκουσα από σας πειστικές απαντήσεις. 
     Τρία για εμένα είναι τα κυρίαρχα ζητήματα. Θα τα αναφέρω γιατί περιμένω σε αυτά απαντήσεις. 
     Λέτε τι παραλάβαμε. Εσείς μόνοι σας στο δικό σας site –το πήρα μόλις σήμερα- γράφετε ότι 32.000.000.000 είχε κέρδη το 2003 η Ε.Τ.Α. και το 2004 μηδέν. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θρίαμβος!
     ΠΑΝΑΓΙΩΤΗΣ ΣΓΟΥΡΙΔΗΣ: Θρίαμβος! 
     Το παραδέχεστε αυτό και στη γενική συνέλευση που σας έδειξα προηγουμένως. Το παραδέχεται επίσης και ο κ. Ζαχαρόπουλος στην επιστολή που έστειλε. Μιλάτε δε για διάτρητες συμβάσεις και αφήνετε να διαρρεύσουν στις εφημερίδες  και κατάπτυστα κείμενα τα οποία και αυτά θα τα καταθέσω στη Βουλή. Λέτε παραδείγματος χάριν «αμαρτωλές συμβάσεις της Ε.Τ.Α.», «Παρασκευή και 13», πρόσφατο μάλιστα δημοσίευμα, όταν εσείς από την άλλη μεριά –έχουμε στα χέρια μας ολόκληρη την έκθεση των τραπεζών και απλώς τίτλοι είναι το θέμα των επισφαλειών- που καταλήγει στο συμπέρασμα και λέει ότι «η εταιρεία δεν έχει υποπέσει σε παραβάσεις διατάξεων του εμπορικού ή άλλου νόμου, η οποία παράβαση, ενδεχομένως, θα δημιουργούσε πρόβλημα στη λειτουργία της εταιρείας, ούτε πρόκειται για κάποιο επιβαρυντικό στοιχείο που ενδεχομένως να έθετε σε κίνδυνο τη νομική ή οικονομική κατάσταση της εταιρείας, ούτε και συντρέχει κάποιος λόγος που να εμποδίζει την εισαγωγή των μετοχών της εταιρείας στην κύρια αγορά του Χρηματιστηρίου Αθηνών». Και αυτό για σας.
      Βουλιάζει η εταιρεία –το δεύτερο ζήτημα που λέτε εσείς- που ήταν κερδοφόρα και καταρρέει από ανικανότητα των διοικούντων, πολιτική αδράνεια, κομματική ανεπάρκεια. Και δεν τα λέω εγώ αυτά, κύριε συνάδελφε. Τα γράφει σ’ επιστολή του ο διευθύνων σύμβουλος που βάλατε εσείς, ο κ. Ζαχαρόπουλος. Λέει ότι «η Ε.Τ.Α. αντιμετωπίζει κρίση βιωσιμότητας, που οφείλεται στην πλήρη στασιμότητα που παρατηρείται από την εποχή της ιδιωτικοποίησης της εταιρείας Καζίνο-Πάρνηθας» -από εκείνη την εποχή και μετά υπάρχει στασιμότητα- «όσον αφορά στην ιδιωτική αξιοποίηση της περιουσίας που διαχειρίζεται, με αποτέλεσμα απώλεια σημαντικών εσόδων για την εταιρεία και έλλειμμα στην επενδυτική ανάπτυξη της χώρας», δεύτερον, «στις παλινδρομικές απόψεις των πολιτικών προϊσταμένων της εταιρείας περί των στόχων της αποστολής και της ηγεσίας αυτής». Ο κ. Ζαχαρόπουλος τα λέει αυτά. Τρίτον, λέει ο κ. Ζαχαρόπουλος –γιατί αναφερθήκατε στο Δυρό, κύριε Υπουργέ- «κορυφαία περίπτωση το Σπήλαιο του Δυρού, όπου διαφοροποιημένη βούληση των εμπλεκομένων πολιτικών προϊσταμένων» -ποιον εννοεί, τον κ. Τσοχατζόπουλο ή τον κ. Γεωργακόπουλο ή τώρα τους σημερινούς πολιτικούς προϊσταμένους;- «ως προς την ενεργοποίηση της σύμβασης αυτής αφήνει έκθετη τη διοίκηση της Ε.Τ.Α. για πέραν του έτους». Αυτά τα γράφει ο κ. Ζαχαρόπουλος. Σας τα αφιερώνω με πολλή αγάπη.
      Παράλληλα, είχατε λαθροχειρίες στον προϋπολογισμό. Ακούστε με. Να ο προϋπολογισμός, όπως ήταν στην αρχή, όπως ήταν μετά και όπως στο τέλος κατέληξε. Και αυτό σας το αφιερώνω με πολλή αγάπη. Θα υπάρχει στο φάκελο που θα κατεθέσω. 
      Και μάλιστα θα σας πω ότι διαγράφατε κέρδη από τον ισολογισμό, γιατί θέλατε να τα περάσετε τώρα, να παρουσιάσετε ότι ο προϋπολογισμός του 2005, μετά τις δικές μας προσπάθειες και μάλιστα τις προσπάθειες του κ. Ζαχαρόπουλου -όχι του κ. Χαριτάκη, τον οποίο εκπαραθυρώσατε- προχώρησε και έφερε κέρδη μετακυλίοντας έσοδα. Εγώ ντρέπομαι, πραγματικά, για έναν πρώην αεροπαγίτη, ο οποίος είναι πρόεδρος της εταιρείας. Σ’ ένα μήνα μέσα να ψηφίζει κερδοφόρο ισολογισμό και ένα μήνα μετά να ψηφίζει ζημιές. Αυτό δεν έχει ξαναγίνει. Μέσα σ’ ένα μήνα. Τι άλλαξε λοιπόν σ’ έναν μήνα και εκεί που είχαμε κερδοφορία πήγαμε σε ζημιές;
      Και μπαίνω σε κάποια ζητήματα τα οποία θεωρώ μείζονα. Είναι θέματα ηθικής τάξης. Παρανομίες σε αναθέσεις. «PRICE WATERHOUSE». Τιμολόγια με ερωτηματικά. Και όχι μόνο αυτό, αλλά είπατε ψέματα και στη Βουλή. Σε ερωτήσεις που κάναμε και τις οποίες εκ των υστέρων σταχυολογήσαμε είπατε ψέματα. Παρανομίες σε προσλήψεις διευθυντών και προσωπικού. Παρανομίες σε αμοιβές. 
      Είπατε στην ερώτηση που είχε κάνει ο κ. Ματζαπετάκης ότι δεν υπογράψατε καμία σύμβαση με οικονομικό σύμβουλο. Είχατε υπογράψει τη σύμβαση από τις 7-3-2005. Υπάρχει η ερώτηση και την απάντηση τη δώσατε 28-7-2005. Δηλαδή δώσατε απάντηση ότι δεν υπογράψατε με κανέναν σύμβουλο μετά από πέντε μήνες και έρχεστε μετά και λέτε «ναι, υπογράψαμε». 
      Δεύτερον, στις 19-10-2005 παραδεχθήκατε επιτέλους μετά από δύο μήνες ότι υπογράψατε τη σύμβαση, αλλά ότι είναι ανοικτή χωρίς προϋπολογισμό. Οποίο ψέμα! Ανοικτή χωρίς προϋπολογισμό. Έχω εδώ πέρα την ενημέρωση και έχω τα στοιχεία που λένε «λαμβάνοντας υπ’ όψιν των ανωτέρω εκτιμούμε ότι το κόστος των υπηρεσιών μας» -είναι η πρόταση της «PRICE WATERHOUSE», την οποία αποδεχθήκατε χωρίς να βάλετε κανέναν όρο- «σε ετήσια βάση υπολογίζεται σε ευρώ 773.400 ευρώ». Δηλαδή, 800.000 ευρώ. Αυτό είναι, κύριοι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	ΠΡΟΕΔΡΕΥΩΝ (Γεώργιος Σούρλας): Θα πάρετε και το χρόνο της δευτερολογίας σας;
	ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, κύριε Πρόεδρε.
	Είπατε επίσης ότι εμείς δεν πληρώσαμε κανένα μηνιαίο μίσθωμα στην «PRICE WATERHOUSE». Δεν πληρώσαμε. Εδώ έχω το τιμολόγιο -την ώρα που απαντούσατε σ’ αυτό στην ερώτηση- όπου δώσατε 130.000 στην «PRICE WATERHOUSE». Μάλιστα, πληρώσατε και εργασίες οι οποίες γίνονταν παραλλήλως και από άλλη εταιρεία γιατί, επειδή είχατε σύμβαση μέχρι τις 31/12/2005 με την Εταιρεία Τουριστικής Ανάπτυξης, ο κ. Πίσχος και σία εξέδιδε κι αυτός μισθοδοσία, όπως εξέδιδε και η «PRICE WATERHOUSE». Λέει εδώ η «PRICE WATERHOUSE»: Πληρωνόμαστε –λέει- αυτά τα λεφτά για καταχωρίσεις εργαζομένων στο σύστημα, υπηρεσίες μισθοδοσίας, υπηρεσίες έκδοσης μισθοδοσίας κλπ, υπολογισμό και έκδοση μισθοδοσίας, δώρου Πάσχα. Αυτά με την «PRICE WATERHOUSE» και για την ίδια δουλειά έπαιρνε λεφτά η εταιρεία «ΠΙΣΧΟΣ».
	ΒΥΡΩΝ ΠΟΛΥΔΩΡΑΣ: Πότε υπέγραψε η «ΠΙΣΧΟΣ»;
	ΠΑΝΑΓΙΩΤΗΣ ΣΓΟΥΡΙΔΗΣ: Η «ΠΙΣΧΟΣ» είχε υπογράψει το 2004. Υπήρχε η εταιρεία αυτή, αλλά επειδή ήθελαν να αλλάξουν και έβαλαν «από την πίσω πόρτα» την «PRICE WATERHOUSE», κύριε Πολύδωρα, έπρεπε να συνεχίζεται να πληρώνεται και η «ΠΙΣΧΟΣ» γι’ αυτό.
	Επίσης, λέτε ένα τεράστιο ψέμα, ότι ήταν μοναδική η εταιρεία «PRICE WATERHOUSE». Σας θυμίζω ότι μπορούσατε να καλέσετε κι άλλες –ΕRNEST, YOUNG, ΔΕΛΟΪ ΕΝ ΤΑΤΣ, τη Σ.Ο.Λ. την ελληνική- και άλλες. Να σας αναφέρω και πολλές άλλες εταιρείες. 
	Έρχομαι τώρα στο τεράστιο ζήτημα: Προσλήψεις. Πώς πήρατε τους διευθυντές; Ακούστε με, κύριοι συνάδελφοι. Στη συνεδρίαση της 4ης Μαρτίου του 2005 η διοίκηση Ε.Τ.Α. προβαίνει σε πρώτο θέμα και προσλαμβάνει με απευθείας ανάθεση την «PRICE WATERHOUSE». 
	Το δεύτερο θέμα ποιο ήταν; Τροποποιεί τον εσωτερικό κανονισμό της εταιρείας όπου καταργεί την υποχρέωση διαγωνισμού για πρόσληψη διευθυντών και προβλέπει τη δυνατότητα πρόσληψης μέσω έρευνας εταιρείας συμβούλων. Δηλαδή, ο διευθυντής δεν προέρχεται από το διαγωνισμό, αλλά μπορεί να τον προτείνει η εταιρεία συμβούλων. 
	Παράλληλα, καταργείτε το μεταπτυχιακό τίτλο και την ξένη γλώσσα ως προϋπόθεση ανάληψης διευθυντικής θέσης μέσα σ’ αυτό το πρακτικό και έρχεστε στο θέμα 11 και 13 του ιδίου πρακτικού και τι κάνετε; Προσλαμβάνετε δύο διευθυντές. Μα πότε διαβουλευτήκατε με την εταιρεία που μόλις πριν δέκα λεπτά προσλάβατε να σας προτείνει τους δύο διευθυντές; Μάλιστα, ο οικονομικός διευθυντής είναι πρώην υπάλληλος της «PRICE WATERHOUSE». Πότε δούλεψε, λοιπόν, αυτή η εταιρεία και αποφάσισε ότι θα πρέπει να προτείνει αυτόν; Τι παραβιάσεις κάνατε; Πρώτον, η Ε.Τ.Α., κύριε Πολύδωρα, ανήκει 100% στο δημόσιο και ως εκ τούτου για την πρόσληψη απαιτείται έγκριση τριμελούς επιτροπής εξ Υπουργών Οικονομικών και Διοίκησης και Τουρισμού. Πότε ήλθε αυτή η έγκριση; Καταργείτε τη δημοσίευση. Τουλάχιστον δεν τηρείτε τα προσχήματα του χρόνου.
	Πώς πήρατε το προσωπικό; Το ονομάζετε «ειδικό προσωπικό». Επτά άτομα κάτοχοι μεταπτυχιακού. Εντάξει. Επτά άτομα με κοινά πανεπιστημιακά πτυχία. Ας πούμε ότι είναι επιστημονικό προσωπικό. Τρία άτομα απόφοιτοι λυκείου. Παράλληλα λέγατε ότι δε θα χρειαστούμε προσλήψεις γιατί πήραμε την «PRICE WATERHOUSE». «Θα μειώσουμε τα έξοδα λόγω της εταιρεία». Και με τι μισθούς; Ακούστε με. Αυτή είναι η απόφαση του διοικητικού συμβουλίου. Οι μισθοί κυμαίνονται στα εξής ποσά: 2.500, 2.900, 2.300, 3.000, 2.200, αυξήσεις που δόθηκαν μ’ αυτό το πρακτικό -το οποίο και αυτό θα καταθέσω για τη Βουλή- από 12% έως 40%. 
      Παράλληλα, με απόφαση του διοικητικού συμβουλίου που εγκρίνεται από τους Υπουργούς Οικονομικών και Ανάπτυξης καθορίζεται η ειδική μηνιαία αποζημίωση των υπαλλήλων του Ε.Ο.Τ. που εργάζονται συνετά. Ξέρετε πόσο είναι αυτό το επιμίσθιο; Τριακόσια ευρώ. Αυτό είναι.
      Και έρχεστε και δίνετε 3.000 ευρώ στην κ. Παναγάκη, απλώς και μόνο για να πηγαίνει στα δικαστήρια και να λέει ότι οι υπάλληλοι που διώκονται, δεν κατέχουν θέσεις παγίων και διαρκών αναγκών. Στην κ. Παναγάκη, αποσπασμένη από τον Ε.Ο.Τ., που έπρεπε να παίρνει μόνο το μισθό της συν 300 ευρώ επιμίσθιο, της δίνετε 3.000 ευρώ, απλώς και μόνο για να πηγαίνει στα δικαστήρια και να καταμαρτυρά ότι αυτοί οι υπάλληλοι πρέπει να διωχθούν, επειδή δεν καλύπτουν πάγιες και διαρκείς ανάγκες.
      Η ανικανότητα στην οικονομία που υπάρχει λόγω όλων των κακών χειρισμών στον προϋπολογισμό, την απογραφή και όλα αυτά, επεκτάθηκε και στις πιο επιτυχημένες επί ΠΑ.ΣΟ.Κ. επιχειρήσεις, όπως είναι η Ε.Τ.Α.. Η πολιτική σας στις επενδύσεις έχει απερίγραπτες παλινωδίες, που εκθέτουν τη χώρα. Αποδείξαμε με επιχειρήματα και στοιχεία ότι την Ε.Τ.Α. αντί να την απογειώσετε, ουσιαστικά την καταβαραθρώσατε. Κανονικά, εφόσον καλύπτετε τον κ. Ζαχαρόπουλο, θα πρέπει εσείς να πάρετε την ευθύνη. Αυτό είναι το μήνυμα που δίνεται από αυτήν την επερώτηση. Εσείς, λοιπόν, αναλαμβάνετε τις ευθύνες που η Ε.Τ.Α. αυτήν τη στιγμή βρίσκεται στον πάτο, εφόσον κρατάτε τον κ. Ζαχαρόπουλο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη. 
      Κύριε Σγουρίδη, σχεδόν εξαντλήσατε και τη δευτερολογία σας. Μένουν μόνο επτά λεπτά ακόμη, για να προετοιμαστείτε για την επόμενη αγόρευση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τα σημειώνετε όλα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Τι να κάνουμε, κύριε Τσοχατζόπουλε; Αυτό υπαγορεύει η κοινοβουλευτική τάξη.
      Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, διάβασα με προσοχή το κείμενο της επερώτησης, παρακολούθησα την προφορική ανάπτυξη από τους συναδέλφους και νομίζω ότι μου φάνηκε σαν κούφιο καρύδι. Δεν έχει περιεχόμενο, δεν έχει βαρύτητα και αυτό φάνηκε και από τις προφορικές αναλύσεις των συναδέλφων και από τα συγκεκριμένα επιχειρήματα.
      Όπου συγκεκριμένο επιχείρημα, κύριε Σγουρίδη, εκεί πανωλεθρία για τους επερωτώντες. Δεν υπήρχε βαρύτητα στο συγκεκριμένο. «PRICE-WATERHOUSE» και «ΠΙΣΧΟΣ». Το πρόσεξα, επειδή δώσατε ιδιαίτερη έμφαση. Δεν τεκμηριώνει καμία σοβαρή έγκληση. Μάλιστα, σημειώνω εν παρενθέσει ότι οι των υπηρεσιών της «ΠΙΣΧΟΣ» ήταν διορισμένοι από την προηγούμενη διοίκηση, δηλαδή 2004 μεν, αλλά πριν την ανάληψη της κυβέρνηση από τη δική μας.
      Μάλιστα δε -τεχνοκρατικά ρώτησα τον Υπουργό και τον κ. Ζαχαρόπουλο τώρα κατά την ανάπτυξη αυτού του επιχειρήματος- δεν συνέφερε να αποκλείσουν τη συνέχιση της παροχής των υπηρεσιών για το υπόλοιπο του 2004-2005, διότι θα ήταν από τη σύμβαση οι αποζημιώσεις πολύ πιο επώδυνες απ’ ότι να κάθεται να κάνει αυτό το υποτυπώδες έργο. 
      Επίσης, όσον αφορά την «PRICE WATERHOUSE» και την ΠΙΣΧΟΣ, δεν διαχειρίστηκε η «PRICE WATERHOUSE» το ίδιο αντικείμενο παροχής υπηρεσιών. Έτσι, λοιπόν, είδα πολύ μεγάλη κωδωνοκρουσία για το επιχείρημα  «PRICE WATERHOUSE» σε σχέση με την «ΠΙΣΧΟΣ», αλλά δεν υπήρξε αντίστοιχο περιεχόμενο στην ένσταση. 
      Για τη ζημία των 30.000.000 ευρώ του 2004, απάντησε ο κύριος Υπουργός και όχι μόνο λογιστικά ότι, δηλαδή, έτσι προήλθε, αλλά και επί της ουσίας, η οποία ενέκειτο στο ότι εφάνηκε δόκιμη η χρήση του 2003, εκ του λόγου του Καζίνο και για τις μετοχές ad hoc, in uno acto, δηλαδή σε μία πράξη και για τα όποια κέρδη. Συνεπώς δεν είδα πραγματικό έλεγχο της παρούσης διοικήσεως της Εταιρείας Τουριστικών Ακινήτων.
      Θέλω να σημειώσω, κυρίες και κύριοι συνάδελφοι, και κάτι άλλο, για να σας κάνω επίδειξη της επιμέλειάς μου στην παρακολούθηση των ενστάσεων. 
    Δεν είναι εξώδικα, κύριε Σγουρίδη και αγαπητοί συνάδελφοι του ΠΑ.ΣΟ.Κ. τα 250.000 που είναι εκδηλωμένες απαιτήσεις στη μορφή των εξώδικων που είπατε ή των αγωγών. Μάλιστα εγώ σπεύδω να σας πω τα εξής: Εύχομαι να κερδίσει η Ε.Τ.Α. και το δημόσιό μας γιατί δεν πιστεύω και πολύ σ’ αυτό τον απόλυτο διαχωρισμό, ότι εδώ είναι τα λεφτά της Ε.Τ.Α. που πηγαίνουν για την προβολή. Λεφτά δικά μας είναι. Γίνεται αυτό το λογιστικό και με την ιδιωτικοποίηση και με τη μορφή της ανώνυμης εταιρείας αλλά αγρυπνούντες είμαστε εμείς. Γιατί; Γιατί είναι ένας ο μέτοχος της ανώνυμης εταιρείας και αυτός είναι το ελληνικό δημόσιο. Και ενός είναι η περιουσία κατά κυριότητα. 
    Την αξιοποίηση τη συζητούμε. Και μάλιστα, θέλω να επαινέσω την προηγούμενη κυβέρνηση. Ο κ. Τσοχατζόπουλος αν θυμάμαι, ήταν αρμόδιος και για την Ε.Τ.Α. και για το καζίνο. Μπήκατε στους ρυθμούς του φιλελευθερισμού και καλώς μπήκατε. Θέλω, όμως, να σας πω, όπου βλέπετε φιλελευθερισμό και τέτοια βήματα πρέπει να είμαστε προσεκτικοί στο διαχειριστικό μέρος. Το διαχειριστικό μέρος είναι σκοπός, σχεδόν αυτοσκοπός σ’ αυτές τις λειτουργίες του φιλελεύθερου οικονομικού συστήματος ή του συστήματος των αγορών. 
    Τα διακόσια πενήντα εκατομμύρια απαιτήσεις είναι σοβαρό θέμα. Και είπα ότι εκφράζω την ευχή να κερδίσει η Ε.Τ.Α. όλες τις αντιδικίες κ.λπ. Αλλά είναι σοβαρό θέμα γιατί αποτελεί οικονομική και νομική δουλεία για την παραπέρα λειτουργία, για τα πρώτα βήματα της Ε.Τ.Α.. 
    Όταν συνεστήθη η Ε.Τ.Α. είχα σοβαρές ενστάσεις και εγώ ως ομιλητής, για τις νομικές ασάφειες μέσα στο κείμενο όσον αφορά τη διαχειριστική ικανότητα αυτής της εταιρείας επί δρυμών, επί αρχαιολογικών χώρων, επί σπηλαίων, δασών κ.ο.κ. Και έχουμε το ευκρινές παράδειγμα των Σπηλαίων του Δυρού όπου έγινε σωστική παρέμβαση από την Ε.Τ.Α. και το Υπουργείο Τουρισμού, ώστε να είναι τα πράγματα ξεκαθαρισμένα στην αξιοποίηση και τη λειτουργικότητα, χωρίς να ολισθαίνει σε μία παράξενη ιδιωτικοποίηση. Και έτσι η παρέμβαση για το Σπήλαιο του Δυρού είναι πολύ σοφή και σωστή και δεν έχει να κάνει με το πολιτικό ενδιαφέρον Υπουργού ή πολιτικών παραγόντων του τόπου. Είναι μια εκκρεμότητα που μας αφήσατε μεταξύ των άλλων, την οποία τη λύσαμε κατά τον καλύτερο τρόπο. 
    Απελευθερώνω τη σκέψη μου από τη διαδικασία λόγου-αντιλόγου με την επερώτηση και σας λέγω το εξής: Τα ερωτήματα καλώς τα εγείρετε. Ελάβατε πειστικές απαντήσεις από τον κ. Λιάσκο. Καλώς εγείρονται τα ερωτήματα και για τη διαχείριση. Αλλά ήταν πολύ ανούσια τα ερωτήματά σας όσον αφορά το διοικητικό μέρος ή το μέρος του προσωπικού. 
    Περίμενα από τον κ. Σγουρίδη να μου πει τον καταγγελτικό του λόγο όσον αφορά το προσωπικό, όπως διαπιστώνω από την ανάλυση που έκανε, για επτά πτυχιούχους και τρεις του λυκείου. Σας παρακαλώ, ας συνειδητοποιήσουμε τα μεγέθη και ας κάνουμε τον εγκλητικό μας λόγο αντίστοιχο προς τα μεγέθη και τη σημασία. 
    Εγώ θέλω να σας πω ότι η επερώτηση θα είχε σοβαρότερο περιεχόμενο εάν ήταν συγκεκριμένες οι καταγγελίες. Το χάσατε αυτό. Εγώ έχω από το παρελθόν συγκεκριμένη καταγγελία παραδείγματος χάρη. Έχω συγκεκριμένη καταγγελία για τη λειτουργία της Ε.Τ.Α.. Εξεμίσθωσε, κύριε Πρόεδρε, ο διαβόητος, ο προηγούμενος γενικός διευθυντής …
    ΑΠΟΣΤΟΛΟΣ ΚΑΚΛΑΜΑΝΗΣ: Αυτός που τον τοποθέτησε και εν συνεχεία τον έδιωξε η Κυβέρνηση, τον καθηγητή από τη Θεσσαλονίκη; 
    ΒΥΡΩΝ ΠΟΛΥΔΩΡΑΣ: Όχι, δεν τον έδιωξε, έφυγε. Έκανε διαφορετικό στάθμιση των ενδιαφερόντων του. Μιλάω για τον Χωμεϊνίδη του ΠΑ.ΣΟ.Κ.
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως έφυγε και καλώς έφυγε.
      ΒΥΡΩΝ ΠΟΛΥΔΩΡΑΣ: Όχι.
      Λέω, λοιπόν, για τον προηγούμενο διευθύνοντα σύμβουλο, ο οποίος εξεμίσθωσε στα Καλύβια, στο Θορικό, παραλία ογδόντα πέντε στρεμμάτων πλαζ αντί 15.000 ευρώ το χρόνο, αποκλείοντας -κάνοντας ιδιωτική την πλαζ- ο μισθωτής την προσπέλαση στους κατοίκους των Καλυβίων και του Θορικού -ανάστατος ο τόπος- για πέντε χρόνια.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι ελεύθερη η πρόσβαση…
      ΑΘΑΝΑΣΙΟΣ ΜΠΟΥΡΑΣ: Είναι παναληθές αυτό που λέει ο κ. Πολύδωρας.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι.
      ΑΘΑΝΑΣΙΟΣ ΜΠΟΥΡΑΣ: Ρωτήστε το Δήμαρχο Καλυβίων.
      ΠΡΟΕΔΡΕΥΩΝ (Γεώργιος Σούρλας): Δεν θα κάνουμε διάλογο.
      ΒΥΡΩΝ ΠΟΛΥΔΩΡΑΣ: Ογδόντα πέντε στρέμματα με μίσθωση 15.000 ευρώ. Είναι απαράδεκτη η σύμβαση.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Εγώ έχω γνώση αυτών που καταγγέλλω.
      ΠΡΟΕΔΡΕΥΩΝ (Γεώργιος Σούρλας): Θα ανοίξετε διάλογο μεταξύ σας;
      ΒΥΡΩΝ ΠΟΛΥΔΩΡΑΣ: Και για να μην πνιγούμε σε προσωπικά γιατί είστε εσείς αναμεμειγμένος, κύριε Τσοχατζόπουλε, σας λέω, εν κενώ ας κρίνουμε αυτό το περιεχόμενο της σύμβασης: Μακρά μίσθωση ογδόντα πέντε στρεμμάτων πλαζ αντί 15.000 ευρώ το χρόνο. Στην κρίση σας αφήνω το επιχείρημα και στην καλή σας προαίρεση αλλά έχω και τη δεδηλωμένη απόρριψη, καταδίκη αυτής της σύμβασης από τους πολίτες του τόπου, που δεν μπορούν να προσπελάσουν. 
      ΠΡΟΕΔΡΕΥΩΝ (Γεώργιος Σούρλας): Παράκληση από το Προεδρείο να ολοκληρώσετε.
      ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Με συγχωρείτε, κύριε Πρόεδρε, αλλά έκανε ερώτηση ο κ. Πολύδωρας…
      ΠΡΟΕΔΡΕΥΩΝ (Γεώργιος Σούρλας): Ήταν ρητορικό το ερώτημα. Προς τιμήν σας το έκανε.
      ΑΠΟΣΤΟΛΟΣ ΚΑΚΛΑΜΑΝΗΣ: Μου κάνει εντύπωση αυτό. Αλλά θα ήθελα να ξέρω, και ίσως ο Υπουργός να μας πει στη συνέχεια, τι έχει γίνει περαιτέρω. 
      ΒΥΡΩΝ ΠΟΛΥΔΩΡΑΣ: Αγωνίζεται εδώ και δεκαοκτώ μήνες να παρακάμψει ή να θεραπεύσει τα νομικά κωλύματα. Κάποια λύση θα βρεθεί. Ελπίζω να βρεθεί. Παθητικά δεν πρόκειται να το δεχθεί.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ υπάρχει θέμα απιστίας όπως το θέτετε εσείς.
      ΒΥΡΩΝ ΠΟΛΥΔΩΡΑΣ: Μπορεί να μην είναι απιστίας, μπορεί να είναι κατάχρησης δικαιώματος. Θα δούμε τη νομική μορφή.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε παρακαλώ.
      ΒΥΡΩΝ ΠΟΛΥΔΩΡΑΣ: Εγώ είμαι βέβαιος και σας το …
      ΑΠΟΣΤΟΛΟΣ ΚΑΚΛΑΜΑΝΗΣ: Κατά τον Αστικό Κώδικα εκτός συναλλαγής πράγματα είναι οι παραλίες και καθένας πολίτης μπορεί να πάει ανεξαρτήτως…
      ΒΥΡΩΝ ΠΟΛΥΔΩΡΑΣ: Δεν είναι έτσι.
      ΠΡΟΕΔΡΕΥΩΝ (Γεώργιος Σούρλας): Παρακαλώ πολύ.
      Ολοκληρώστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Στην έννοια της αξιοποίησης γίνονται ανεκτές οι μισθώσεις, οι ήπιες παρεμβάσεις- επεμβάσεις κ.λπ..
      Εγώ θέλω να σας πω ότι είναι πολύ σοβαρό θέμα η Ε.Τ.Α. Ζητώ εγώ ως Κοινοβουλευτικός Εκπρόσωπος της Νέας Δημοκρατίας εγκυροποίηση των συμβάσεων ή απόρριψη εκείνων των παλαιών συμβάσεων που δεν αντέχουν στην ζωή. Όπως επίσης θέλω έναν κατάλογο σαν κι αυτό του στρατηγικού σχεδιασμού που καταθέσατε, πόσα σημεία είναι προς αξιοποίηση. Και με συμφωνία των τοπικών παραγόντων, Βουλευτών, φορέων αναπτύξεως, να βρείτε την καλύτερη λύση. 
      Ο τουρισμός θέλει μία δυναμική κίνηση προς τα εμπρός. Τα «ΞΕΝΙΑ» παραδείγματος χάριν, οι παλιές εστίες τουριστικής…
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα, είναι τεράστιο το κεφάλαιο αυτό.
      ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Μα, δεν τελειώνετε.
      ΒΥΡΩΝ ΠΟΛΥΔΩΡΑΣ: Τα «ΞΕΝΙΑ» πρέπει να βρουν τη λύση τους για την αξιοποίηση προς την κατεύθυνση του factioning, της λειτουργικότητας -όχι απλή τυφλή μίσθωση- και της συντήρησης και της ανάδειξης των αρχιτεκτονικών τους στοιχείων.
      Έχετε έργο, κύριε Υπουργέ και κ. Ζαχαρόπουλε, πολύ σοβαρό και είμαστε εμείς απαιτητικοί για την Ε.Τ.Α. και τη λειτουργία της.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Γκατζής.
      ΝΙΚΟΛΑΟΣ ΓΚΑΤΖΗΣ:  Κύριε Πρόεδρε, άκουσα με προσοχή τους εισηγητές, διάβασα την επερώτηση, άκουσα και τον κύριο Υπουργό. Ποιος είναι ο καυγάς σήμερα;
     Για το ποιος μπορεί να είναι ο καλύτερος διαχειριστής στην εκποίηση της κτηματικής περιουσίας της εταιρείας «ΤΟΥΡΙΣΤΙΚΑ ΑΚΙΝΗΤΑ». Δηλαδή, ποιος μπορεί να είναι ο καλύτερος μεσίτης, γιατί περί αυτού πρόκειται. Και εδώ έχουμε καταγγελίες για απαράδεκτες συμβάσεις, για ξεπουλήματα και από τις δύο πλευρές. Δυστυχώς εκείνο που είναι το μεγαλύτερο έγκλημα σε αυτήν την περίπτωση είναι αυτό για το οποίο διαφωνείτε, όχι επί της ουσίας, αλλά από το ποιος θα ήταν ο καλύτερος μεσίτης, είναι το ξεπούλημα της δημόσιας περιουσίας. Αυτό είναι το μεγαλύτερο έγκλημα, αυτό είναι το μεγαλύτερο σκάνδαλο που μπορεί κανένας να παρατηρήσει σ΄ αυτήν την περίπτωση. Και οι δύο ακολουθείτε αυτήν την νεοφιλελεύθερη πολιτική και πολύ φοβόμαστε ότι κάποια μέρα ίσως βγει στο σφυρί και η Ακρόπολη σαν τουριστικό ακίνητο. Αυτό μας δημιουργεί μεγάλες ανησυχίες για το πού, τελικά, μπορεί να οδηγηθεί η περιουσία του ελληνικού λαού. 
     Και δεν είναι μόνο αυτά τα ογδόντα πέντε στρέμματα, κύριε Πολύδωρα. Υπάρχουν εκατοντάδες χιλιάδες στρέμματα ψαχνό, γήπεδα, τα οποία παραχωρούνται στους ιδιώτες αντί πινακίου φακής. Κλείνονται οι παραλίες. Παρουσιάσατε, κύριε Υπουργέ, αυτό το επιχειρησιακό σχέδιο τουριστικής ανάπτυξης. Θα το πάρω από τα Πρακτικά εκτός αν μας το στείλετε στα γραφεία μας. Θα πρόκειται οπωσδήποτε για παραχωρήσεις ή για εκμισθώσεις ή για εκποιήσεις. Είμαι σίγουρος ότι αν το ξεφυλλίσω σελίδα-σελίδα δεν θα βρω ούτε έναν σχεδιασμό που να λέει ότι παραχωρείται η τάδε έκταση για την αξιοποίηση λαϊκών αναγκών. Δηλαδή, ότι δίνεται η τάδε παραλία στη χρήση της τάδε περιοχής για να πηγαίνουν να κάνουν τα μπάνια τους, να αθλούνται οι εργαζόμενοι για να έχουν ποιότητα ζωής. Αν έχετε κάποια αντίρρηση πέστε το. 
     Κύριοι Βουλευτές, όσοι διαβάσατε το προσχέδιο του προϋπολογισμού θα είδατε ότι μία από τις σοβαρότερες πηγές εσόδων του προϋπολογισμού για την αντιμετώπιση της «μαύρης τρύπας» των χρεών του δημοσίου είναι εκτός των άλλων και η εκποίηση των τουριστικών ακινήτων. Αυτή γίνεται με πολλούς τρόπους. Κατ’ αρχήν είναι τα εργαλεία τα οποία ψηφίζουν και τα δύο κόμματα, δηλαδή οι συμπράξεις μαζί με ιδιώτες στην ακίνητη περιουσία. Αλλού είναι η εκποίηση όπως γίνεται με το «ΞΕΝΙΑ» και άλλα «ψαχνά» οικόπεδα. Είναι οι ιδιωτικοποιήσεις άλλων μεγάλων επιχειρήσεων, οι οποίες είχαν λειτουργικότητα και δεν είχαν παθητικό αφού άφηναν κέρδη. Ακόμη είναι οι εκμισθώσεις πενήντα έως εκατό χρόνων γιατί δεν έχουν τη δυνατότητα, αφού ο αιγιαλός δεν πουλιέται. 
     Από την άλλη μεριά έχουμε μία κατά μέτωπο επίθεση μ’ αυτές τις εκποιήσεις κατά των δικαιωμάτων των εργαζομένων, ιδιαίτερα στις τουριστικές μονάδες όπου δουλεύουν οι εργαζόμενοι. Εδώ και οι δύο μιλάτε για το καζίνο και για έσοδα που αφήνει. Δεν μας είπατε όμως τι έσοδα είχε το δημόσιο από το καζίνο πριν πουληθεί. Τώρα μιλάτε για 15.000.000-20.000.000 ευρώ το χρόνο. Αυτό ισχύει και για τα άλλα καζίνο. Ακόμη δεν μας λέτε τι γίνεται με τις συνέπειες που έχουν οι εργαζόμενοι στο τουριστικό δικαίωμα.
     Ο κ. Υπουργός μίλησε για την αναβάθμιση του τουριστικού προϊόντος και για τα χρήματα που έδωσαν ούτως ώστε να υπάρξει καλύτερη εντύπωση ανά τον κόσμο για τον τουρισμό μας και άρα, προσέλευση τουριστών.
      Μίλησε για διψήφιο νούμερο αύξησης του τουρισμού στη χώρα και σημείωσε ότι τα ακίνητα αποτελούν την προμετωπίδα ανάπτυξης του ελληνικού τουρισμού. Και μπαίνει το ερώτημα: προμετωπίδα προς τι; Γιατί, αν προσέξετε κι εδώ και το ΠΑ.ΣΟ.Κ. με την επερώτησή του, στην τέταρτη παράγραφο, λέει «τέλος, οι διοικήσεις της εταιρείας ανακοινώνουν σημαντικές εμπλοκές στις συμβάσεις με ιδιώτες επενδυτές για την αναβάθμιση των μεγάλων περιουσιακών υποδομών του Ε.Ο.Τ., δυσφημίζοντας τη χώρα στη διεθνή επιχειρηματική κοινότητα. Τι σημαίνει αυτό; Δυσφημείται, κατά την άποψή μας, έτσι το λαμβάνουμε, η εταιρεία και δεν έρχονται να αγοράσουν τα ακίνητά μας επιχειρηματίες από το εξωτερικό. Από την άλλη η Κυβέρνηση λέει ότι είναι προμετωπίδα του τουρισμού μας, εδώ ελάτε έχει ψαχνό, αγοράστε, μπείτε με τα μπούνια, θα έχετε κέρδη, φθηνό το ένα, το άλλο κ.λπ.. Λοιπόν, ποιος είναι ο καλός που θα πουλήσει καλύτερα; 
      Θα ήθελα εδώ να κάνω μία παρατήρηση και στον Κοινοβουλευτικό Εκπρόσωπο του ΠΑ.ΣΟ.Κ., που μίλησε για την οικονομία της χώρας, ότι είναι λαθεμένη. Δεν είναι λαθεμένη. Είναι πολιτική επιλογή, είναι συνέχεια της προηγούμενης πολιτικής για όλα και για τον τουρισμό, γιατί και η προηγούμενη κυβέρνηση έφτιαξε την εταιρεία, που με τη συμπαράσταση κάθε φορά και στήριξη της Νέας Δημοκρατίας ζητούσε παραπέρα εκχωρήσεις, παραπέρα ιδιωτικοποιήσεις κ.λπ..
      Θα ήθελα να πω δύο λόγια, κύριε Πρόεδρε, για το τι γίνεται με το τουριστικό προϊόν. Ωραία, αυξήθηκε ο τουρισμός. Ο εσωτερικός τουρισμός όμως –λέει η Στατιστική Υπηρεσία- έπεσε κάτω από την εβδομάδα. Ο εσωτερικός τουρισμός, οι εργαζόμενοι, δηλαδή, έχουν λιγότερο από μία εβδομάδα περιθώριο, λόγω οικονομικών δυσκολιών, να κάνουν τουρισμό. Αυτό σημαίνει ότι μπορεί να έχουμε ανάπτυξη του τουρισμού, έχουμε όμως πτώση στο δικαίωμα για τουρισμό. 
      Τελικά για όλα αυτά που ο ένας καταγγέλλει τον άλλον, τα δύο μεγάλα κόμματα, θα ήθελα να πω ότι οι καταγγελίες σας να ισχύουν και αύριο, αν είναι πάλι το ΠΑ.ΣΟ.Κ. στην εξουσία και μεθαύριο αν θα είναι η Νέα Δημοκρατία, όταν δίνετε το δικαίωμα σε έναν νομικό σύμβουλο ή οτιδήποτε άλλο να έχει τη διαχείριση τρομακτικής αξίας περιουσιακών στοιχείων του δημοσίου. Έκανε αυτήν την καταγγελία ο κ. Πολύδωρας. Ποιος κατοχυρώνει ότι σήμερα ο διευθύνων σύμβουλος που έχει ορίσει σήμερα η Νέα Δημοκρατία δεν θα κάνει την ίδια, ακριβώς, πράξη για ένα άλλο ακίνητο; Αφού το δίνετε αυτό το δικαίωμα και αφού λειτουργείτε με τα ιδιωτικοοικονομικά κριτήρια και δίνετε τις πρωτοβουλίες.
      Εμείς λέμε ότι όσον αφορά τον τουρισμό, πρέπει όλα τα ακίνητα να ανήκουν στο δημόσιο, θα πρέπει να τα διαχειρίζεται σε όφελος της οικονομίας του ελληνικού λαού, για φθηνό, καλό και με αυξημένες τουριστικές υπηρεσίες για τον ελληνικό λαό και φυσικά για τους τουρίστες που έρχονται στη χώρα μας και με προσπάθεια να είναι όσο το δυνατόν περισσότερο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει η Κοινοβουλευτική Εκπρόσωπος του Συνασπισμού, κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Κύριοι συνάδελφοι, με την επερώτηση που συζητάμε σήμερα για τα Ε.Τ.Α., μας δίνεται η ευκαιρία να πούμε κάποια πολύ δυσάρεστα πράγματα, για την «αμαρτωλή» Ε.Τ.Α.. Με το άρθρο 9 του ν. 2837/2000 η ανώνυμη εταιρεία αξιοποίησης της περιουσίας του Ε.Ο.Τ. μετονομάστηκε Ελληνικά Τουριστικά Ακίνητα.
Το σύνολο των μετοχών της εταιρείας περιήλθε στο ελληνικό δημόσιο, με τη δυνατότητα όμως μεταβίβασης μέχρι και το 49% του κεφαλαίου της. 
      Με επόμενη ρύθμιση προβλεπόταν ότι σε περίπτωση εισαγωγής των μετοχών της εταιρείας προς διαπραγμάτευση στο Χρηματιστήριο Αξιών, η συμμετοχή του ελληνικού δημοσίου στην εταιρεία δεν θα ήταν κατώτερη του 34% του μετοχικού κεφαλαίου. Δηλαδή, με τη ρύθμιση αυτή παρήχετο η δυνατότητα μεταβίβασης σε ιδιώτες, ημεδαπούς και αλλοδαπούς, το 66% της δημόσιας περιουσίας που αφορά σε ζωτικό τμήμα του εθνικού φυσικού περιβαλλοντικού κεφαλαίου της χώρας. 
      Τότε, είχαμε αντιταχθεί έντονα σε αυτήν τη λογική και σε αυτές τις ρυθμίσεις - εν μέρει και η Νέα Δημοκρατία ως Αξιωματική Αντιπολίτευση- και είχαμε τονίσει ότι αυτό συνιστά πλήρη ανατροπή των αρχών που διέπουν τη δημόσια περιουσία, την κτήση στη χώρα μας, με το ισχύον καθεστώς κράτους δικαίου. 
      Αυτή η ανατροπή απειλεί όχι απλώς το περιβάλλον της χώρας και την πορεία προς τη βιώσιμη ανάπτυξή της, αλλά τα ουσιώδη στοιχεία της εθνικής ταυτότητας και της εθνικής ασφάλειας. Άλλωστε, είναι γνωστό το σημαντικό μέγεθος, το εύρος και η ποικιλία του εθνικού πλούτου που αντιστοιχεί στα περιουσιακά στοιχεία της Ε.Τ.Α.. 
      Επιπλέον, με αυτές τις ρυθμίσεις που προηγήθηκαν επιχειρήθηκε -και σε ένα μεγάλο βαθμό έγινε- η αλλοίωση του κοινόχρηστου χαρακτήρα και της προστασίας του αιγιαλού και της παραλίας. Αυξήθηκαν με προκλητικές, χαρισματικές ρυθμίσεις οι συντελεστές δόμησης για ξενοδοχειακές εγκαταστάσεις, δημιουργήθηκαν προς εκμετάλλευση δασικά χωριά, ενώ η Ε.Τ.Α. ενισχύθηκε με φορολογικές απαλλαγές και σχετικές ρυθμίσεις για να παραδοθεί στο μέλλον ως καθαρό μετοχικό κεφάλαιο προς εκμετάλλευση. 
      Και η Τοπική Αυτοδιοίκηση τι ρόλο θα έπαιζε σε όλα αυτά; Τίποτα! Θα κέρδιζε τα αζήτητα και τα προβληματικά τουριστικά ακίνητα. Η Τοπική Αυτοδιοίκηση, οι πολίτες, δηλαδή, στους οποίους ανήκουν όλα αυτά τα περιουσιακά στοιχεία. 
      Φαίνεται όμως ότι και για τη σημερινή Κυβέρνηση όλα τα παραπάνω, και ιδιαίτερα αυτή η είσπραξη εσόδων από την εκμετάλλευση της δημόσιας περιουσίας μέσω της Ε.Τ.Α. Α.Ε., αποτελεί μαζί με την πώληση ακινήτων του δημοσίου και την παραχώρηση τίτλων ιδιοκτησίας -τις λεγόμενες «ανταλλάξιμες εκτάσεις»- το κρυφό χαρτί για τον προϋπολογισμό του 2006, σε περίπτωση που κάποιες από τις φανερές πηγές των εσόδων δεν θα αποδώσει τα αναμενόμενα. Άλλωστε, έχει το παράδειγμα. Είναι γνωστή η τακτική του ΠΑ.ΣΟ.Κ. με τα τουριστικά προμέτοχα. 
      Η προσέγγιση του Συνασπισμού Ριζοσπαστικής Αριστεράς στο πρόβλημα της αξιοποίησης της περιουσίας του Ε.Ο.Τ. βασίζεται σε διαφορετικές αρχές και κατευθύνσεις. Και σε διαφορετικές αρχές από αυτές που εφάρμοσε το ΠΑ.ΣΟ.Κ. ως Κυβέρνηση, αλλά και που συνεχίζει να υποστηρίζει μέσω αυτής της επερώτησης, αλλά και αυτές που εξήγγειλε προγραμματικά η σημερινή Κυβέρνηση και που λόγω της γνωστής αδράνειας της Ε.Τ.Α. Α.Ε. συνεχίζει να εξαγγέλλει. 
      Οι δικές μας κατευθύνσεις είναι οι εξής: Διατήρηση στα χέρια του δημοσίου, του Ε.Ο.Τ., όλων εκείνων των περιουσιακών στοιχείων που είναι στοιχεία εκτός συναλλαγής και ως εκ τούτου ανήκουν στο κοινωνικό σύνολο και έχουν κοινωνικό προορισμό, αιγιαλοί, παραλίες, ακτές μπροστά από οικισμούς και πόλεις, ιστορικά μνημεία κλ.π. Αυτά τα στοιχεία θα πρέπει να τεθούν στην απρόσκοπτη χρήση του κοινωνικού συνόλου. 
      Δεύτερον, όπου δεν συντρέχουν λόγοι κοινωνικού συμφέροντος, τα περιουσιακά στοιχεία του Ε.Ο.Τ. θα πρέπει να αξιοποιηθούν με κριτήρια πρωτίστως αναπτυξιακά και συγκεκριμένα, με σκοπό τη συμπλήρωση της τουριστικής προσφοράς των περιοχών τους και όχι αποκλειστικά με ιδιωτικοοικονομικά κριτήρια, όπως γίνεται σήμερα. 
      Αυτό σημαίνει ότι οι εκτάσεις του Ε.Ο.Τ. δεν πρέπει να δομούνται υπερβολικά. Οι εκτάσεις του Ε.Ο.Τ. θα πρέπει να δομούνται ως παραδείγματα, με σεβασμό στις ανάγκες του περιβάλλοντος και θα πρέπει να προτάσσονται των αναγκών της ανάπτυξης ή της όποιας –εντός εισαγωγικών- αξιοποίησης.
      Οι νέες θεωρίες που εκπορεύονται από ποικίλα συμφέροντα στο χώρο του τουρισμού για την σύνθεση τουριστικής και οικιστικής δραστηριότητας δεν μπορούν να προωθούνται με βάση την υφιστάμενη νομοθεσία ν. 3105/2003, π.δ. 250 κλ.π., διότι μεταξύ των άλλων για μας είναι αμφίβολης συνταγματικότητας. 
      Θα έπρεπε η οικιστική δραστηριότητα να ακολουθεί με τρόπο απόλυτο διαδικασίες πολεοδόμησης μετά από την εκπόνηση σχετικών μελετών και σε καμία περίπτωση δεν πρέπει να αναπτύσσεται με τους αυξημένους όρους δόμησης τουριστικών εγκαταστάσεων εκτός σχεδίου, διότι έτσι οδηγούμαστε σε πλήρη περιβαλλοντική απαξίωση εκτός σχεδίου τμημάτων της επικράτειας από υπερβολική δόμηση. 
      Όσον αφορά τα θέματα που θέτει η επερώτηση για το προσωπικό, θέλω να πω ότι πράγματι συμβαίνουν αυτά και είναι δυσάρεστα. Όλοι οι υπάλληλοι του Ε.Ο.Τ. που υπηρετούσαν στην Ε.Τ.Α. με απόσπαση, αναγκάστηκαν να επιστρέψουν στον Ε.Ο.Τ. και αντικαταστάθηκαν από νέους με υψηλότερο συνολικό κόστος. Ο Ε.Ο.Τ. συνεχίζει να έχει προσωπικό για διάθεση που, αν δεν απορροφηθεί σε φορείς του  ιδίου Υπουργείου, κινδυνεύει να μεταταγεί και κάποια στιγμή οπωσδήποτε οι γνώσεις αυτού του προσωπικού θα απολεσθούν από το δημόσιο. 
      Δηλαδή, κύριοι της Κυβέρνησης, εσείς έτσι καταλαβαίνετε τα θέματα της αναβάθμισης και της βελτίωσης της παραγωγικότητας του δημόσιου τομέα; Στον πάγκο οι μεν και στην εργασία κάποιοι καινούργιοι αμφιβόλων, όμως, δυνατοτήτων και εμπειρίας;
      Όσον αφορά τις λοιπές ερωτήσεις και ιδιαίτερα την ερώτηση 7, θέλω να πω τα εξής: Η ερώτηση 7 αναφέρεται στους διάφορους διαγωνισμούς και στις προκηρύξεις που έκανε η Ε.Τ.Α. στην περίοδο του ΠΑ.ΣΟ.Κ.  για τις εκτάσεις Αφάντου Ρόδου, τα σπήλαια Δυρού, το συνεδριακό κέντρο στο Ελληνικό. Πράγματι οι προκηρύξεις κατέληξαν άκαρπες, αφού δεν δόθηκε διέξοδος από τη νέα διοίκηση. 
      Όμως, οι προκηρύξεις της περιόδου του ΠΑ.ΣΟ.Κ. δεν ακολουθούσαν παρά μόνο ιδιωτικοοικονομικά κριτήρια και ως εκ τούτου δεν είναι καθόλου βέβαιο ότι η ανάθεση των αντίστοιχων περιουσιακών στοιχείων σε ιδιώτες με μακροχρόνια μίσθωση θα επέφερε το βέλτιστο αποτέλεσμα, κατά τη δική μας βέβαια προσέγγιση. 
      Κάτι ανάλογο ισχύει και για το Λαγονήσι. Το Λαγονήσι και η Κυλλήνη ιδιωτικοποιήθηκαν από τον Ε.Ο.Τ. πριν από τη δραστηριοποίηση της Ε.Τ.Α. και με προκήρυξη διαγωνισμού που περιελάμβανε σε κάποιο βαθμό αναπτυξιακά και κοινωνικά κριτήρια. Στη συνέχεια, όταν ανέλαβε η Ε.Τ.Α. Α.Ε. τροποποιήθηκαν οι  συμβάσεις. με τρόπο ώστε να είναι πλέον αμφίβολο κατά πόσο οι νέες συμβάσεις ταυτίζονται με τους όρους των διαγωνισμών. Από τις νέες κυρίως συμβάσεις οι ιδιώτες απέκτησαν δικαιώματα και ως εκ τούτου διεκδικούν συμψηφισμό των μισθωμάτων με τη ζημία που έχουν υποστεί από καθυστερήσεις κ.λπ.. Τι άλλο θα δούμε! 
      Ειδικά για τις μαρίνες και μάλιστα αυτήν της Ζέας. που αποτελεί τη διέξοδο των κατοίκων του Πειραιά στη θάλασσα, έχουν ήδη αναλάβει τα δικαστήρια μετά από προσφυγή των θιγόμενων κατοίκων. Εδώ υπάρχει μεγάλη δραστηριοποίηση από τους κατοίκους και από δημοτικές παρατάξεις. Κατά συνέπεια, είναι βέβαιο ότι το Υπουργείο δεν κινήθηκε για την προστασία των συμβάσεων, για να μην πάρουν θέση οι συμβάσεις των προκατόχων της σημερινής πολιτικής ηγεσίας και ταυτιστούν μαζί τους. 
      Όμως, οι εν λόγω συμβάσεις δεν είναι πάντα οι ενδεδειγμένες για τη σωστή αξιοποίηση των περιουσιακών στοιχείων του Ε.Ο.Τ. ούτε οι κατευθύνσεις και οι όροι που έθεταν οι διαγωνισμοί συμπίπτουν με τη δική μας προσέγγιση. Εδώ τελικά πρέπει να ξεκαθαρίσετε, κύριε Υπουργέ, τα πράγματα. Τι θα κάνετε με αυτήν την πίεση; Εμείς δεν συμφωνούμε με αυτήν την πίεση. Αυτά τα πράγματα είναι αναπαλλοτρίωτα. Δεν μπορούν να εκποιούνται έτσι, με βάση μόνο τα ιδιωτικοοικονομικά συμφέροντα. Θα αντιδράσουν οι πολίτες και θα δείτε ότι και το Συμβούλιο Επικρατείας σε πολλές περιπτώσεις θα τους δικαιώσει. 
      Υπάρχει, βέβαια, και με τη σημερινή κυβέρνηση το πρόβλημα της προσέγγισης για την Ε.Τ.Α.. Διαφορετική στόχευση από τα συναρμόδια Υπουργεία, από το Υπουργείο Οικονομικών και από το Υπουργείο Τουριστικής Ανάπτυξης.
      Έστειλε μία επιστολή ο κ. Ζαχαρόπουλος, διευθύνων σύμβουλος της Ε.Τ.Α., που λέει στους δύο Υπουργούς ότι δεν μπορεί να δράσει, διότι έχει αντιφατικές κατευθύνσεις. Είναι φανερό ότι επείγεται ο κ. Αλογοσκούφης -και ο κ. Αβραμόπουλος θα το κάνει αργότερα, προκειμένου να έχει ο ίδιος περισσότερα οφέλη- να ιδιωτικοποιήσει αδιακρίτως τα περιουσιακά στοιχεία. Αυτό είναι. Όλα τα ελλείμματα των προϋπολογισμών, όλες οι αλχημείες που γίνονταν και πριν και θα γίνουν και τώρα, θα προσπαθούν να καλυφθούν απ’ αυτή την άρον άρον ιδιωτικοποίηση της δημόσιας περιουσίας. 
      Αν μπορείτε να περισώσετε κάτι, να διασφαλίσετε κάτι απ’ αυτό το δημόσιο συμφέρον, θα ήταν πάρα πολύ καλό και σε καμία περίπτωση να μην προχωρήσουν αυτές οι αιτιάσεις για τα λεγόμενα κέρδη που χάνει η Ε.Τ.Α.. Δεν χάνει καθόλου κέρδη η ΕΤΑ.. Κερδίζει ο ελληνικός λαός όσο δεν προχωράει η Ε.Τ.Α. στο ζημιογόνο έργο της και πολύ περισσότερο όσον δεν προχωρά την είσοδό της στο Χρηματιστήριο. Αν είναι δυνατόν αυτή η περιουσία του ελληνικού λαού να πάει κατά 66% και σε αλλοδαπούς ακόμη ιδιώτες! Έλεος!
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξηροτύρη.
      Το λόγο ζητάει -και θα έχει- ο κ. Τσοχατζόπουλος βάσει του άρθρου 135 παράγραφος 9 του Κανονισμού ως μέλος της προηγούμενης Κυβέρνησης. Το λέω αυτό για να φέρνουμε στη μνήμη μας και τον Κανονισμό. 
      Κύριε Τσοχατζόπουλε έχετε το λόγο για πέντε λεπτά μόνο, σχετικά με τις κρινόμενες πράξεις σας.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Σας ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, θα συμφωνήσετε –πιστεύω- με όσα είπε ο εισηγητής της παράταξής μας σήμερα, ότι ο ελληνικός τουρισμός έχει ανάγκη μιας νέας ποιότητας για να μπορέσει να σταθεί στον έντονο ανταγωνισμό που υπάρχει αυτή τη στιγμή στην ευρύτερη τουριστική οικονομία. Θα συμφωνήσετε, επίσης –πιστεύω- ότι η ποιότητα δεν έρχεται από τον ουρανό, χρειάζεται επενδύσεις, χρειάζεται παρεμβάσεις, χρειάζεται προώθηση συγκεκριμένων πολιτικών αναβάθμισης της ποιότητας, ενίσχυσης των υποδομών και διεύρυνσης, αν θέλετε, των ποιοτικών μέσων παρέμβασης ελέγχου του έργου το οποίο παράγεται στην οικονομία της τουριστικής αγοράς, σχετικά με το τουριστικό προϊόν. 
      Βέβαια, θα έλεγα, πώς είναι δυνατόν να προχωρήσει κανείς σε επενδύσεις, όταν δεν γνωρίζει τι γίνεται στην αγορά τουρισμού! Και δυστυχώς η Κυβέρνησή σας αδιαφόρησε παντελώς. Όταν σας αφήσαμε ολοκληρωμένους δορυφόρους λογαριασμούς από την εταιρεία πληροφορικής του κράτους, τους οποίους οφείλατε να προωθήσετε και να τους κάνετε εργαλείο καθημερινής χρήσης, αδιαφορήσατε, με συνέπεια σήμερα να στερείστε των αναγκαίων, όπως γνωρίζετε πολύ καλά, λεγομένων δορυφόρων λογαριασμών, για τους οποίους σας είχαμε αφήσει και αντίγραφα του Oxford Institute με σχετική μελέτη σε ετήσια βάση που πρόβλεπε την εξέλιξή τους καθαρά και σήμερα να στερείστε παντελώς γνώσης τι πραγματικά γίνεται στην ελληνική αγορά τουρισμού. 
      Κύριε Πρόεδρε, είναι μεγάλη ευθύνη, διότι παράλληλα και πέραν αυτής της αδιαφορίας γι’ αυτά τα συγκεκριμένα και βασικά και αντικατάστατα εργαλεία, εσείς ήλθατε και αφήσατε αναξιοποίητη –διαλύσατε βασικά- μία πολύ μεγάλη προσπάθεια του ελληνικού τουρισμού, που ξεκίνησε τα τελευταία χρόνια, που ήταν η Ε.Τ.Α., που αποτέλεσε τον πιο σημαντικό επενδυτή στην αγορά τουρισμού τα τελευταία χρόνια και μπόρεσε και  κινητοποίησε επενδύσεις 500.000.000 ευρώ, με συνέπεια πλέον εσείς, αλλάζοντας δύο-τρεις διοικήσεις επίσημα ή ανεπίσημα τον τελευταίο ενάμιση χρόνο, καταλήξατε και καταντήσατε να οδηγήσετε σε πλήρη αποτυχία, σε αδυναμία αξιοποίησης της περιουσίας του ελληνικού δημοσίου και του ελληνικού τουρισμού. 
      Εμείς πιστεύουμε, σε αντίθεση με όσα είπαν οι συνάδελφοι, ότι το κράτος έχει την ευθύνη να προχωρήσει στην αξιοποίηση τής, επικίνδυνα αργούσης, τουριστικής περιουσίας του δημοσίου σε όλη την Ελλάδα, είτε είναι τα ΞΕΝΙΑ είτε είναι οι άλλες υποδομές είτε οι μαρίνες είτε τα λιμάνια είτε οι περιοχές Γκολφ,  μέσα από το σαφές σύστημα συνεργασίας δημόσιου και ιδιωτικού τομέα. Αυτό ήταν η Ε.Τ.Α.. 
      Δεν είναι τίποτα άλλο παρά το σύστημα Σ.Δ.Ι.Τ. το οποίο εισηγήθηκε η Κυβέρνηση της Νέας Δημοκρατίας πρόσφατα. Ο κ. Αλογοσκούφης λέει ότι επενδύει πάρα πολλά σ’ αυτήν τη συνεργασία δημόσιου και ιδιωτικού τομέα για να μπορέσει να αξιοποιηθεί η περιουσία του ελληνικού δημοσίου και να γίνουν ιδιωτικές επενδύσεις. 
      Επίσης, να τονίσω ότι αυτή η εταιρεία, κυρίες και κύριοι συνάδελφοι, σε αντίθεση με όσα ελέχθησαν όχι μόνο προστατεύει τους κοινωφελείς οργανισμούς, τις περιοχές δημόσιου συμφέροντος, ιδιαιτέρου κάλους, όχι μόνο δεν τις εκποιεί, η Εταιρεία Τουριστικών Ακινήτων όχι μόνο δεν εκποίησε ούτε ένα τετραγωνικό, αλλά απεναντίας ανέλαβε την ευθύνη και δαπάνησε σημαντικά ποσά για την προστασία, τη διατήρηση και τη διάθεση στο κοινό. 
      Όχι μόνο δεν υπάρχει εμπόδιο σε κανέναν να έχει πρόσβαση στις ακτές, όπου υπάρχει υπό την ευθύνη της Ε.Τ.Α. αξιοποίηση περιοχής παραλίας, αλλά απεναντίας προβλέπεται ελεύθερη πρόσβαση του κάθε πολίτη, διότι αυτό προβλέπεται από το Σύνταγμα, αυτό προβλέπεται από το νόμο, αυτό είναι η ευθύνη της Εταιρείας Τουριστικών Ακινήτων και την οποία πραγματοποίησε με επιτυχία όλα αυτά τα χρόνια.
      Σας ρωτώ λοιπόν: Εσείς γιατί δεν συνεχίσατε αυτή τη δραστηριότητα; Γιατί δεν προωθήσατε την εισαγωγή στο Χρηματιστήριο αυτής της μεγάλης δυναμικής εταιρείας, η οποία ήταν κερδοφόρα επί τρία χρόνια; Όπως λέει ο νόμος, την προετοιμάσαμε για να εισαχθεί στο Χρηματιστήριο. Γιατί; Διότι έτσι θα εξασφαλίζαμε ιδιωτικές επενδύσεις για να συνεχιστεί το μεγάλο αναπτυξιακό πρόγραμμα αυτής της επιχείρησης. 
      Ο εισηγητής μας και ο Κοινοβουλευτικός μας Εκπρόσωπος απάντησαν στα επιχειρήματά σας, που δεν ήταν τίποτε άλλο παρά να συνεχίσετε αυτό που αντιπολιτευτικά, πριν από την κυβερνητική σας θητεία, πράττατε και που ήταν μία συνεχής λαϊκίστικη επίθεση ενάντια στην προσπάθεια της Ε.Τ.Α. να αναπτυχθεί, να αξιοποιήσει την υποδομή της, διότι πιστεύατε ότι με ένα λαϊκίστικο τρόπο θα εξασφαλίζατε την αποδοχή της Τοπικής Αυτοδιοίκησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όμως, κυρίες και κύριοι συνάδελφοι, εγώ θέλω να πω ότι μια σωστή πολιτική αξιοποίησης της επικίνδυνα αργούσης κρατικής τουριστικής υποδομής και περιουσίας γίνεται πάντα σε συνεννόηση με την Τοπική Αυτοδιοίκηση. Γι’ αυτό εξάλλου εμείς φέραμε σχετική νομοθεσία. Φέραμε σχετική νομοθεσία για τη γεωθερμία, για την αξιοποίηση των ιαματικών πηγών, φέραμε σχετική νομοθεσία για την αξιοποίηση μιας σειράς άλλων δυνατοτήτων για παρέμβαση στη συγκεκριμένη υποστήριξη της εταιρείας.
      Γι’ αυτόν ακριβώς το λόγο, κυρίες και κύριοι συνάδελφοι, κύριε Πρόεδρε, θα έλεγα ότι είναι πράγματι κρίμα. Εμείς γι΄ αυτό θέλουμε να καλέσουμε την Κυβέρνηση, γιατί θέλουμε να την βοηθήσουμε. Ο ελληνικός τουρισμός έχει ανάγκη υποστήριξης. Είχαν δημοπρατηθεί στις μέρες μας μια σειρά από ακίνητα σημαντικής εμβέλειας…
     ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, ολοκληρώστε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …όπως π.χ. το Παλιούρι στη Χαλκιδική, η Ασπροβάλτα, το Αζάπηγο Χαλκιδικής. Όλα αυτά είχαν φθάσει σε στάδιο προκήρυξης.
      Κύριε Υπουργέ, αυτά γιατί δεν τα προωθείτε; Ειλικρινά σας λέω είστε υποχρεωμένοι, θέλετε δεν θέλετε, να προχωρήσετε εκτός αν έχετε άλλη άποψη, εκτός αν αποδέχεστε την αντίληψη ότι πρέπει να το κλείσετε το «μαγαζί». Αυτό τουλάχιστον πείτε το μας, να μην περιμένει και να μην ελπίζει ο ελληνικός λαός ότι θα προχωρήσετε στην αξιοποίηση της αργούσης κρατικής τουριστικής περιουσίας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Το λόγο έχει για να δευτερολογήσει ο πρώτος επερωτών κ. Παναγιώτης Ρήγας, που απ’ ό,τι βλέπω ήταν πολύ συνεπής στο χρόνο του, δηλαδή όπως πάντα.  Πιστεύω ότι το ίδιο θα κάνει και στη δευτερολογία του.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Μετά την απάντηση που μας έδωσε ο κύριος Υπουργός στην επερώτησή μας, μπορούμε να καταλάβουμε γιατί η λέξη «μύθος» κυριάρχησε στη διαφημιστική καμπάνια του Ε.Ο.Τ.. Γιατί πράγματι μας απάντησε με μύθους και εντελώς αφηρημένα στα πολύ συγκεκριμένα ερωτήματα που του θέσαμε. Να τα επαναλάβουμε λοιπόν. 
      Θα επικαλεστώ μια φράση που ανέφερε ο κ. Πολύδωρας, ο οποίος δεν είναι παρών. Είπε ότι όλες μας οι παρεμβάσεις ήταν επί θεμάτων ανώδυνων, ανούσιων, ήταν ένα «κούφιο καρύδι». Θα ήθελα να του επισημάνω ότι δεν μπορεί να χαρακτηρίζει έτσι συγκεκριμένες απόψεις τις οποίες διατυπώσαμε για τη λειτουργία της Ε.Τ.Α.. 
      Είπαμε πολύ συγκεκριμένα πράγματα. Πρώτον, ότι το 2003 η Ε.Τ.Α. είχε κερδοφορία, είχε συγκεκριμένο πρόγραμμα, είχε προχωρήσει σε επενδυτικές συμβάσεις οι οποίες ήταν πολύ σημαντικές. Για την υγιή κατάσταση της Ε.Τ.Α. βεβαίωνε ο σημερινός διευθύνων σύμβουλος της Ε.Τ.Α. τότε υπεύθυνος χρηματιστηριακής εταιρείας, ο κ. Ζαχαρόπουλος, ο οποίος προέβλεπε και βελτίωση του Χρηματιστηρίου εξαιτίας της εισόδου της Ε.Τ.Α. στο Χρηματιστήριο. 
Ο ίδιος ο κ. Ζαχαρόπουλος προέβλεπε τότε ότι εξαιτίας της Ε.Τ.Α., η οποία πράγματι ήταν κερδοφόρα, θα είχαμε και μία ώθηση προς τα πάνω του Χρηματιστηρίου.
      Το δεύτερο που αναφέραμε –και το επαναλαμβάνω- είναι ότι ο ίδιος ο κ. Ζαχαρόπουλος επέκρινε την προηγούμενη διοίκηση της Ε.Τ.Α. λέγοντας ότι η απραξία της, οι πολιτικές παλινωδίες που υπήρχαν, όσον αφορά το συγκεκριμένο θέμα, είχαν ως αποτέλεσμα να υπάρξει απραξία, να μην  υπάρξει δηλαδή συνέχεια στην υλοποίηση των επενδύσεων.
      Το τρίτο που αναφέραμε είναι ότι και σήμερα ακόμα, σε όσα διεθνή fora εμφανίζεται εκπρόσωπος της Ε.Τ.Α. ή της ηγεσίας του Υπουργείου Τουρισμού, ως έργο προβάλλεται το έργο που είχε γίνει από την Ε.Τ.Α. με την προηγούμενη διοίκηση. Δηλαδή αναφέρονται συγκεκριμένα έργα, τα οποία είναι επώνυμα και τα οποία έχουν ξεκινήσει και έχουν ολοκληρωθεί από την Ε.Τ.Α. επί κυβερνήσεως ΠΑ.ΣΟ.Κ..
      Το τέταρτο που αναφέραμε είναι ότι εξαιτίας της απραξίας και της αδράνειας έχουν εμφανιστεί τώρα εμπλοκές στις επενδύσεις. Απαντώντας σ’ αυτό το επιχείρημά μας, ο κύριος Υπουργός μάς ανέφερε ότι η Ε.Τ.Α. αυτή τη στιγμή καλείται με αγωγές, όχι να πληρώσει -γιατί δεν μπορεί να το ισχυριστεί αυτό- αλλά, εν πάση περιπτώσει, ζητείται από αντισυμβαλλόμενους ποσό ύψους 250.000.000 ευρώ. Και το κατέθεσε και στα Πρακτικά. Δεν ξέρω αν θεώρησε ότι δεν έχουμε γνώση των συγκεκριμένων στοιχείων ή ότι δεν θα κοιτάξουμε περί τίνος πρόκειται. Μία μόνο από τις αγωγές αυτές καλύπτει τα 2/3 του ποσού. Είναι η αγωγή της «ΑΤΤΙΚΟΣ ΗΛΙΟΣ», με προβαλλόμενες απαιτήσεις 157.000.000. Ξέρετε γιατί τις προβάλλει αυτές τις απαιτήσεις; Όχι διότι οι συμβάσεις είναι διάτρητες ή παράνομες, αλλά για τις δεσμεύσεις που ανέλαβε η Ε.Τ.Α.. Και οι δεσμεύσεις αυτές είναι συγκεκριμένες: να λύσει το θέμα των οικοδομικών αδειών για τις επενδύσεις. Και από τους υπόλοιπους που έχουν υποβάλει αγωγές, η «ΑΡΓΟΛΙΚΟΣ ΗΛΙΟΣ» πάλι αναφέρεται σε συγκεκριμένα θέματα όπως: για μια πισίνα και για έναν κήπο, τον οποίο μέχρι το Μάιο του 2005 έπρεπε να έχει αποδώσει η Ε.Τ.Α.. 
      Και σας λέω κι εγώ σήμερα για την πολιτική σπέκουλα που έκανε προεκλογικά η Νέα Δημοκρατία, προφανώς στηρίζοντας ενστάσεις και προσφυγές δημάρχων, όπως συνέβη με το Δήμαρχο Παλαιού Φαλήρου, ή με νομάρχες, όπως συμβαίνει με το Νομάρχη Ανατολικής Αττικής, ο οποίος -παρά τις αποφάσεις των δικαστηρίων- αρνείται να εκδώσει σήμερα τις οικοδομικές άδειες για την επένδυση του Λαγονησίου. Αυτές είναι οι αιτίες που καθυστερεί σήμερα η υλοποίηση των συμβάσεων. Δεν είναι δηλαδή οι διάτρητες συμβάσεις. Είναι η απραξία της Κυβέρνησης και η αδυναμία της να ξεπεραστούν αυτά τα εμπόδια και να μπορέσουν οι αντισυμβαλλόμενοι να προχωρήσουν τις επενδύσεις τους. Άρα, τα 250.000.000 δεν ανάγονται στο απώτερο παρελθόν. Είναι αγωγές, οι οποίες υπεβλήθησαν πρόσφατα και έχουν να κάνουν με παραλείψεις –ας το πούμε έτσι- της Ε.Τ.Α., σε σχέση με δεσμεύσεις που είχε αναλάβει μέσα από τις συμβάσεις. 
      Επίσης, μας ανέφερε για το περίφημο στρατηγικό σχέδιο, τον επιχειρησιακό σχεδιασμό, και μας κατέθεσε και το σχετικό τόμο ο κύριος Υφυπουργός. Πήραμε, λοιπόν, να δούμε τι περιλαμβάνει αυτός ο επιχειρησιακός σχεδιασμός, οι επιχειρησιακές δράσεις. Και βέβαια, μετά από μια απέραντη φιλολογία και θεωρητικολογία, καταλήγουμε στις επιχειρησιακές δράσεις 2005-2006. 
      Δεν ξέρω αν ο κύριος Υφυπουργός διάβασε ποιες θα είναι αυτές οι περίφημες δράσεις. Είναι έργα, τα οποία είχαν προγραμματιστεί και τα οποία έπρεπε να έχουν ξεκινήσει ή έπρεπε να έχει τροχιοδρομηθεί η υλοποίηση αυτών των συμβάσεων, και τα οποία αδρανούν: Γκολφ Αφάντου Ρόδου, έκταση πρώην Αλυκών Αναβύσσου, Καζίνο Κέρκυρας. Ξέρετε τι λέει αυτό το επιχειρησιακό πρόγραμμα; Έναρξη -σύμφωνα με τους δικούς τους προγραμματισμούς- το 2005. Ολοκλήρωση; Το 2006. Ήδη πέρασε η μία χρονιά του περίφημου επιχειρησιακού σχεδιασμού και θα ήθελα να ξέρω πόσα απ’ αυτά που αναφέρονται εδώ πέρα ότι θα είχαν ξεκινήσει το 2005, έχουν ξεκινήσει. Εγώ πιστεύω ότι καμία ενέργεια απ’ αυτές δεν έχει ξεκινήσει το 2005. Άρα, ο περίφημος αυτός σχεδιασμός είναι ένας σχεδιασμός στα χαρτιά. Δεν έχει ξεκινήσει τίποτα. 
      Εν πάση περιπτώσει, αν υπάρχει μια καθυστέρηση, ας τον επικαιροποιήσετε. Ας βάλετε ημερομηνία έναρξης το 2006 ή το 2007 και ας βάλετε λήξη το 2010. Αλλά μη μας λέτε ότι για τα πάντα έχετε προβλέψει, τα πάντα έχετε φροντίσει και εν πάση περιπτώσει ότι η Ε.Τ.Α. κινείται. 
      Ολοκληρώνοντας, λοιπόν, θεωρώ ότι αυτή τη στιγμή βρισκόμαστε μπροστά σε μια εταιρεία, η οποία ούτε καν προχώρησε, προώθησε, επιτάχυνε τους ρυθμούς των όσων έργων είχαν αναληφθεί ή των σχεδιασμών που είχαν γίνει κατά το παρελθόν. Είναι μια εταιρεία η οποία φθίνει οικονομικά, είναι μία εταιρεία η οποία δεν παρουσιάζει κέρδη. 
      Τέλος, αναφερθήκαμε και σε ένα άλλο θέμα, το οποίο δεν θα μείνει εδώ, σας διαβεβαιώνω. Με πολύ απαλό τρόπο ξεπεράσατε την ανάθεση στην «PRICE». Δεν είναι καθόλου έτσι τα πράγματα. Τροποποιήσατε τον Κανονισμό και ενώ θα έπρεπε να κάνετε έρευνα αγοράς και να κάνετε μετά πρόσκληση, δεν κάνατε έρευνα αγοράς. Και δεν κάνατε έρευνα αγοράς, γιατί αν την κάνατε, πρέπει να δούμε ποιος την έκανε αυτή την έρευνα αγοράς, γιατί αυτό απαιτεί ο κανονισμός, ποια επιτροπή συνεδρίασε και πώς είναι δυνατόν να καλείτε -λόγω του επείγοντος; δεν ξέρω- μία μόνο εταιρεία την οποία ονομάζετε και μοναδική. Σε απάντηση που έχετε δώσει εσείς σε ερώτηση του συναδέλφου μας κ. Ματζαπετάκη, την ονομάζετε ως τη μοναδική εταιρεία. 
      Για όλα αυτά δεν απαντήσατε. Αναφερθήκατε γενικόλογα στις μεγάλες επιτυχίες σας για τον τουρισμό. Σας λέμε, λοιπόν, ότι ναι, ήταν καλή η τουριστική χρονιά, αλλά ήταν μια συγκυριακά καλή τουριστική χρονιά. Για να προχωρήσει έτσι, και στο μέλλον θα πρέπει να τεθούν πολύ γερές  βάσεις, μία από τις οποίες είναι να ξαναγίνει η Ε.Τ.Α. μία εταιρεία κερδοφόρα, δυναμική και αποτελεσματική. Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ρήγα. 
      Κύριε Κατσιφάρα, έχετε το λόγο για δύο λεπτά, αν και σχεδόν εξαντλήσατε το χρόνο της δευτερολογίας σας. 
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, σας ευχαριστώ για την ανοχή σας εκ των προτέρων. 
      Η αλήθεια είναι ότι τη συγκεκριμένη διαδικασία την παρακολουθεί και ο κόσμος του τουριστικού κλάδου, αλλά και ευρύτερα η κοινωνία, γιατί βρισκόμαστε σε μία συγκυρία που καλούμαστε να απαντήσουμε σε τρία θέματα. 
      Το ένα έχει να κάνει με τη συνεχώς συρρικνωμένη παραγωγική βάση της χώρας μας. Το δεύτερο έχει να κάνει με ένα στρατηγικό χώρο που έχει εθνικό πλεονέκτημα, τον τουρισμό. Το τρίτο, στο οποίο καλούμαστε να απαντήσουμε -και καλείται πρωτίστως η Κυβέρνηση- έχει να κάνει με δομές που έχουν μια μεγαλύτερη ικανότητα και ευελιξία να διαμορφώσουν όρους στην αγορά, προκειμένου να προσελκύσουν επενδύσεις, λανθάνουσες καταστάσεις να τις βάλουν στην παραγωγική διαδικασία και ένα μεγάλο κομμάτι στο συγκεκριμένο, που έχει να κάνει με την περιουσία που είναι του κράτους και το πώς μπαίνει στην παραγωγική διαδικασία. 
      Η αλήθεια είναι ότι δεν έχετε κανένα σχέδιο, κύριε Υπουργέ. Και δεν είχατε πριν και δεν έχετε τώρα και δεν προετοιμάζεστε να έχετε κανένα σχέδιο. Εγώ ρητορικά ρώτησα -ήξερα την απάντηση και την ξέρετε και σεις- «πείτε μου στους είκοσι μήνες μία προκήρυξη». Όχι διαγωνισμό, αλλά προκήρυξη διαγωνισμού. Και μου λέτε ότι σε είκοσι μήνες δεν έχετε ικανό επιτελείο, όταν το αλλάξατε για να φέρετε τους καλύτερους; Και δεν έχετε μία προκήρυξη και χαίρεστε γι’ αυτό; Σε μια εποχή άκρως ανταγωνιστική χαίρεστε μια ευέλικτη δομή, μια δομή που λειτουργεί έξω από τη λογική του κράτους να μην μπορεί να κάνει μία προκήρυξη; 
      Δεύτερον, επισφαλείς πελάτες. Γιατί, κύριε Υπουργέ, αυτό διογκώνεται; Αυτή είναι η ικανότητά σας; Εδώ φέρατε με ανορθόδοξο τρόπο εταιρεία απ’ έξω για να βελτιώσετε αυτή την κατάσταση και χαίρεστε γιατί αυξάνετε την επισφάλεια των πελατών σας; Αυτή είναι η ικανότητά σας; Ο ντήλερ στην αγορά έχει αυτήν την ικανότητα; 
      Επίσης, παίξατε με το παιχνίδι των χρεών. Έξυπνο κόλπο για την Κυβέρνηση της Νέας Δημοκρατίας. Το 2004 μπορούμε να το χρεώσουμε στο ΠΑ.ΣΟ.Κ. ή μπορούμε κάπως. Αντέχει η κοινωνία να το ακούσει. Παίρνουμε, όμως, τα έσοδα του 2004 στη λογική των μερισμάτων από το Καζίνο της Πάρνηθας και τα μεταφέρουμε το 2005 -γιατί ξέρατε ότι το 2005 είναι μια χρονιά άσχημη για σας- ως έκτακτο έσοδο. 
      Αυτό είναι κουτοπονηριά, κύριε Υπουργέ και δεν δικαιολογείται, ούτε λογιστικά ούτε διαχειριστικά. Έχει να κάνει με ένα θέμα αξιοπρέπειας των δομών. Και βεβαίως υπάρχουν πολλά κενά. 
      Ειπώθηκε από την παράταξή σας ότι είναι ανούσιες οι επιχειρηματολογίες που είχαμε με βάση το προσωπικό και τον τρόπο επιλογής. Μπορεί να το δέχεσθε, γιατί βολέψατε «ημέτερους», αλλά ο άνεργος, ο εργαζόμενος νέος, ο επιστήμονας που έχει ματώσει στα θρανία δεν ανέχεται και δεν θεωρεί ότι είναι ανούσιο, υπάλληλο της Δ.Ε. να τον πληρώνετε με 2.500 ή 3.000 ευρώ. Δεν το ανέχεται αυτό. Εσείς μπορεί να το ανεχόσαστε γιατί εξυπηρετείτε προσωπικές και πελατειακές σας και μικροπολιτικές σας λογικές. Η κοινωνία και ο κόσμος που ανησυχεί και δυσκολεύεται στην αγορά, δεν το ανέχεται.
      ΠΡΟΕΔΡΕΥΩΝ (Γεώργιος Σούρλας): Ο κ. Παπαγεωργίου έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, επαίρεσθε και κομπορρημονείτε για την ευτυχή φέτος συγκυρία της αύξησης του τουριστικού ρεύματος. Αυτό από μια άποψη είναι μια μικροπολιτική που γίνεται. Το χειρότερο όμως είναι πως διαπιστώνω από όλες τις τοποθετήσεις και προηγούμενων συζητήσεων που κάναμε στη Βουλή, ότι κινδυνεύετε να το πιστέψετε πια ότι η εξέλιξη αυτή επήλθε ως αποτέλεσμα της δικιάς σας πολιτικής.
      Ξεχνάτε ότι η συγκυρία φέτος ήταν θετική σε παγκόσμιο επίπεδο και αυξήθηκε το τουριστικό ρεύμα. Ξεχνάτε ότι η χώρα μας αλλά και άλλες χώρες που διοργάνωσαν Ολυμπιακούς Αγώνες, τα επόμενα χρόνια κεφαλαιοποίησαν τη φήμη ή τα θετικά αποτελέσματα. Ξεχνάτε ότι η αύξηση του τουριστικού ρεύματος ήρθε μετά τα δυστυχή και κακά τρομακτικά κτυπήματα που έγιναν σε άλλες, όμορες χώρες, αλλά ανταγωνιστικές με μας. Ξεχνάτε ότι οι πλημμύρες και οι καταστροφές της Ευρώπης οδήγησαν στην αύξηση του τουριστικού ρεύματος. Δυστυχώς, αυτοί ήταν οι λόγοι που οδήγησαν σε αύξηση του τουριστικού ρεύματος και όχι οι ενέργειες και η συντεταγμένη πολιτική της Κυβέρνησης.
      Το δεύτερο που θέλω να σας πω, είναι ότι δυστυχώς και στο Υπουργείο και στην πολιτική σας διακατέχεσθε από το σύνδρομο της απογραφής. Τι μας είπατε λίγο πολύ για την κερδοφορία της εταιρείας; Ναι μεν η EUROBANK και οι άλλες τράπεζες, δέχθηκαν ότι θα υπάρχει κερδοφορία στο σχεδιασμό του προϋπολογισμού, αλλά υπό προϋποθέσεις. Βεβαίως υπό προϋποθέσεις. Δέχθηκαν όμως ότι θα υπάρχει κερδοφορία. Ελάτε όμως που εσείς δεν τηρήσατε τις προϋποθέσεις για να οδηγηθεί σε κερδοφορία η Ε.Τ.Α. με τη διαχείριση που εσείς ασκήσατε. Και μάλιστα είπατε υπό προϋποθέσεις και το 2003 δεν θα ήταν κερδοφόρο το αποτέλεσμα του ισολογισμού εκείνης της περιόδου. Δηλαδή, προσπαθήσατε να πάτε δύο τρία χρόνια πιο μπροστά και να αμφισβητήσετε την υπαρκτή κερδοφορία της εταιρείας. Είναι ή δεν είναι αυτό σύνδρομο της απογραφής που διαπερνά όλο το πνεύμα της διαχείρισης της νέας διακυβέρνησης;
      Τρίτον, κύριε Υπουργέ, είσθε όντως παγιδευμένοι σε αυτά που λέγατε προεκλογικά. Λέγατε ότι οι συμβάσεις ήταν κακές. Τα προγράμματα της διαχείρισης των περιουσιακών στοιχείων που είχε πάρει η Ε.Τ.Α. ήταν κακά. Αυτό είναι το γόνιμο έδαφος στο οποίο αναπτύχθηκε όλη η αμφισβήτηση, όλη η δικιά σας καχυποψία, όλη η ανασταλτική στάση, αλλά πάνω απ’ όλα και οι αμφισβητήσεις από αυτούς οι οποίοι είχαν κάνει αυτές τις συμβάσεις; Γι’ αυτό δεν προχώρησε κανένα από αυτά τα προγράμματα. Δεν προχώρησε αυτό το σπουδαίο κεφάλαιο της διαχείρισης των περιουσιακών στοιχείων του Ε.Ο.Τ. που έχει η Ε.Τ.Α..
      Κύριε Υπουργέ, δυστυχώς δεν απαντήσατε στο ερώτημα γιατί στην Καλάνδρα ανανεώσατε τη σύμβαση διαχείρισης του camping του Ε.Ο.Τ.; Είναι ίδια με της Σκοτίνας στην Πιερία, ίδια με το άλλο camping της Χαλκιδικής γιατί το κάνατε αυτό; Επειδή σας έστειλε ο ενοικιαστής μια επιστολή; Και εν πάση περιπτώσει, γιατί δεν απαντάτε στο ερώτημά μας, αφού τον αποβάλατε και καλώς τον αποβάλατε –προσχωρώ στη δικιά σας άποψη- γιατί δεν βγάλατε προκήρυξη για να αξιοποιηθεί αυτό το περιουσιακό στοιχείο; Δύο χρόνια μας λέτε «τον άλλο μήνα, τον άλλο μήνα» και δεν γίνεται τίποτα. 
      Καλό είναι, να ρωτήσετε και τους μαθητές και τους εκπαιδευτικούς και τους ξενοδόχους και τους ανθρώπους του τουρισμού αναφορικά με τις ωφέλειες από τις μαθητικές εβδομάδες, αυτού του πολύ ωραίου προγράμματος που όλοι το χαιρέτησαν και ξαφνικά το πάτε πάλι στις καλένδες και λέτε ότι θα το κάνατε κάποτε. Μας λέγατε πέρσι ότι σε έξι μήνες το Υπουργείο Παιδείας θα είναι έτοιμο αλλά πέρασαν δυο χρόνια και τίποτε δεν είναι έτοιμο.
      Αυτά, κύριε Υπουργέ, όχι μόνο μας κάνουν επιφυλακτικούς αλλά μας κάνουν να ανησυχούμε βαθιά για το μέλλον της Ε.Τ.Α. και της κυβερνητικής συνολικά πολιτικής στο χώρο του τουρισμού.
      ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, πάλι τέσσερις παρατηρήσεις. Διάτρητες συμβάσεις. Ποιες είναι οι διάτρητες συμβάσεις; Και αν είναι διάτρητες, τι έχετε κάνει; Διότι μέχρι στιγμής ούτε μια απόφαση υπάρχει από κανέναν ούτε από τη δικαιοσύνη. Και θα σας παρακαλούσα να είσαστε πολύ προσεκτικός όταν από τη μια μιλάτε για διάτρητες συμβάσεις και από την άλλη τις διαφημίζετε στην ιστοσελίδα του Υπουργείου. Ή είναι διάτρητες οι συμβάσεις και να το βγάλετε από την ιστοσελίδα του Υπουργείου ή δεν είναι διάτρητες και σταματήστε αυτό το παραμύθι. Μέση λύση δεν υπάρχει. Κάποια στιγμή τα πράγματα στη ζωή και κυρίως στην οικονομία, είναι έτσι ή αλλιώς. Το σύνδρομο της απογραφής έχει καταντήσει τη χώρα εκεί που την έχει καταντήσει. Και καταθέσατε σήμερα έναν πλαστό προϋπολογισμό. Σταματήστε στον τουρισμό διότι παίζουμε εν ου παικτοίς στον τουρισμό, με τέτοια ζητήματα. 
     Σκεφθείτε τι εικόνα έχετε αυτή τη στιγμή, αν μιλάτε για διάτρητες συμβάσεις σε περιοχές που λειτουργούν. Και όπως λέτε εσείς στην ιστοσελίδα, λειτουργούν μια χαρά. Εσείς το λέτε. Πρώτον αυτό.
     Δεύτερον, χρονοδιάγραμμα. Τα είπε πριν και ο κ. Ρήγας. Πληροφορηθήκαμε λοιπόν σχετικά με το χρονοδιάγραμμα που δώσατε ότι ξεκινήσαμε τον Σεπτέμβριο του 2005 και θα ολοκληρωθούν το 2006. Και από τον Μάρτη του 2004 μέχρι τον Σεπτέμβρη του 2005 τι κάνατε; Ήθελα να ξέρω. Εγώ λέω, ύπνος βαθύς. Αν έχω λάθος, αποδείξτε το. Εξηγείστε μας τι κάνατε συγκεκριμένα από τον Μάρτη του 2004 μέχρι τον Σεπτέμβρη του 2005 στο θέμα της αξιοποίησης της περιουσίας των Ελληνικών Τουριστικών Ακινήτων, που συνδέεται άρρηκτα, όπως γνωρίζετε με την αναβάθμιση του ελληνικού τουρισμού που μας ενδιαφέρει και μάλιστα πολύ. Και δεν με ενδιαφέρει αν είστε κυβέρνηση εσείς ή εμείς ή όποιος θέλει. Με ενδιαφέρει να πηγαίνει καλά ο ελληνικός τουρισμός γιατί είναι πηγή ζωής με ό,τι σημαίνει αυτό, για τη χώρα. 
     Τρίτον, «PRICE WATERHOUSE». Δεν μας πείσατε. Κάνατε ανάθεση κύριε Υπουργέ, και χωρίς λόγο. Καταθέτω λοιπόν και εγώ για τα Πρακτικά ένα αποκαλυπτικό πρακτικό της 185ης συνεδρίασης του διοικητικού συμβουλίου της εταιρείας στις 4 Μαρτίου 2005. Τι λέει αυτό; Θέμα πρώτον, «Εξωτερική ανάθεση οικονομικών και διοικητικών υπηρεσιών και υπηρεσιών διαχείρισης προσωπικού» στην «PRICE WATERHOUSE». Δεύτερο θέμα, «Νέος κανονισμός λειτουργίας της Ε.Τ.Α. Α.Ε.». Το δεύτερο έκρινε το πρώτο την ίδια μέρα. 
     Ούτε τα προσχήματα δεν κρατάμε ορισμένες φορές. Και μιλώ για την κυβέρνησή σας. Την ίδια μέρα κύριε Υπουργέ. Είναι δυνατόν; Είναι σοβαρά αυτά τα πράγματα; Αν αυτό δεν είναι οικονομικά αδιαφανής πράξη, αν αυτό δεν είναι προσχεδιασμένη πράξη και μάλιστα, όταν την ίδια μέρα προσελήφθη και οικονομικός διευθυντής από την «PRICE WATERHOUSE», πως λέγεται; Απορώ. Πως το ονομάζετε εσείς; Θέλω να μου πείτε τι επίθετο δίνετε. Εμείς δεν θα πούμε «σκάνδαλο», διότι δεν μας αρέσουν αυτές οι λέξεις. Τι επίθετο δίνετε σε αυτή τη διαδικασία; Περιμένω από σας να μου το πείτε. 
     Και κλείνω. Σας ρώτησα για τον «ΑΣΤΕΡΑ» της Βουλιαγμένης. Θα μου πείτε, δεν αφορά τη επερώτηση. Βεβαίως. Αφορά όμως τον ελληνικό τουρισμό. 
     Ο κ. Αράπογλου ετοιμάζεται να δώσει το μάνατζμεντ της μεγάλης αυτής ελληνικής τουριστικής επιχείρησης σε όποιον την πάρει. Κάνει διαγωνισμό. 
     Καλά, δεν καταλάβαμε τίποτα από την ιστορία της «CONTRAT». Έχουμε μια τραγική αποτυχία με αυτό το πείραμα. 
     Εγώ θα σας πω και κάτι. Και επί εποχής μας κάποιες κινήσεις που έγιναν με την ανάθεση του μάνατζμεντ, δεν είχαν θετικό αποτέλεσμα. Δεν πιάνουν αυτά. Άμα ο άλλος δεν βάλει τα λεφτά του, άμα δεν έχει ενδιαφέρον σε κάτι που πονάει και τον αφορά, δεν κάνει τίποτα. Με την ανάθεση του μάνατζμεντ οδηγούμαστε σε μια τρύπα στο νερό συνήθως στην Ελλάδα. Πάλι, παρ’ ότι η ίδια εταιρεία είχε υποφέρει και είχε οδηγηθεί σε αδιέξοδο πριν από δέκα-δεκαπέντε χρόνια επί κυβερνήσεως Μητσοτάκη; Περιμένω και σε αυτό μια συγκεκριμένη απάντηση. Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό ο Βουλευτής κ. Πρωτόπαπας, καταθέτει για τα Πρακτικά το προαναφερθέν πρακτικό, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός  Τουριστικής Ανάπτυξης κ. Λιάσκος.
     ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης):  Κύριε συνάδελφε, σε ό,τι αφορά τη διαδικασία της επιλογής, από την διοίκηση της Εταιρείας Τουριστικής Ανάπτυξης, της εταιρείας «PRICE WATERHOUSE», έχω απαντήσει αναφέροντας και το συγκεκριμένο τρόπο που ακολουθήθηκε βάσει του κανονισμού που υπήρχε και το πώς αυτή η εταιρεία κατά τον ίδιο τρόπο επί κυβερνήσεων ΠΑ.ΣΟ.Κ. ανέλαβε συγκεκριμένα έργα από κρατικές εταιρείες. 
     Έχετε κάνει λάθος σε ό,τι αφορά την τροποποίηση του κανονισμού λειτουργίας. Αφορά το οργανόγραμμα της Ε.Τ.Α. εκείνη την ημέρα και όχι τον τρόπο ανάθεσης, για να ξέρετε. Δεν είναι λοιπόν τροποποίηση κανονισμού για τον τρόπο ανάθεσης. 
      Δεν είναι λοιπόν τροποποίηση κανονισμού για τον τρόπο ανάθεσης.		Να πω δυο λόγια όμως, επειδή εδώ η Αντιπολίτευση θα πρέπει ουσιαστικά να κάνει ένα εποικοδομητικό έργο ελέγχου των παραλείψεων ή, αν θέλετε, παρατύπων πράξεων και έτσι πρέπει μέσα στην υγιή κοινοβουλευτική δημοκρατία να λειτουργούμε. Να σας πω λοιπόν ότι, αν πράγματι έχετε τη δυνατότητα –γιατί εγώ απαντώ σύμφωνα με τα στοιχεία τα οποία τίθενται υπόψη μου- να μιλάτε για κάτι που έγινε καταχρηστικά και παράτυπα, δεν έχετε παρά πράγματι να το ελέγξετε παραπέρα. Εγώ τεκμηρίωσα με απόλυτο τρόπο το τι συμβαίνει και με το συγκεκριμένο νόμιμο τρόπο διαδικασία επιλογής συμβούλου για συγκεκριμένες υπηρεσίες οι οποίες εξασφαλίζουν δυστυχώς σε σχέση με το παρελθόν και ευτυχώς σήμερα μία καλύτερη βιωσιμότητα. 
      Θα ‘θελα να μπω λίγο στην ουσία του θέματος. Μας αφήσατε πεντακόσια δικαστήρια το χρόνο από προηγούμενες κακές συμβάσεις και εσφαλμένες πρακτικές των διοικήσεών σας. Και βέβαια θα ήθελα να συμφωνήσω με τον πρωτολογήσαντα συνάδελφο και να πω ότι δεν διαφωνούμε πουθενά. Πράγματι και εγώ είπα αυτό στην αρχή. Δεν κάνατε την ωρίμανση των επενδυτικών προγραμμάτων, δηλαδή δεν διασφαλίσατε άδειες, τοπογραφικά, αμφισβητούμενες περιοχές. Π.χ. στην Ακροναυπλία μισθώσατε πισίνα που από το 1998 είχε κηρυχθεί κοινόχρηστη με αποτέλεσμα ο μισθωτής να ζητά υψηλότατες αποζημιώσεις. Όλα αυτά λοιπόν που κάνατε με πρόχειρο τρόπο ως διαδικασίες επενδύσεων, όπως-όπως δηλαδή, αφενός μεν οδήγησαν τους επενδυτές να εγείρουν απαιτήσεις που σας προανέφερα και σας τις έδειξα –οι δικές σας συμβάσεις είναι- και αφετέρου τι μας είπατε δηλαδή, κύριε συνάδελφε; Ότι την ωρίμανση, τις παραλείψεις, αν θέλετε, τις κακές συμβάσεις τις εκτινάξατε και τις εκτοξεύσατε στο μέλλον, για να το φτιάξουμε εμείς αυτό; Αυτό μας είπατε; Να εξασφαλίσουμε δηλαδή άδειες, τοπογραφικά, τις αμφισβητούμενες περιοχές; Ό,τι εσείς τότε είχατε μισθώσει με συγκεκριμένα στοιχεία, έρχεστε να τα εκχωρήσετε, γιατί δεν τα φτιάχνουμε; Και πώς να τα φτιάξουμε δηλαδή, αφού δεν τα είχατε ωριμάσει; 
      Αυτό, κύριε συνάδελφε, είναι η αιτία που μας κάνει πραγματικά να ωριμάζουμε κάθε έργο πριν βγει, αν θέλετε, σε επενδυτικό πρόγραμμα και αυτό ακριβώς είναι η αιτία αυτής της καθυστέρησης που λέτε εσείς. Γιατί, αν κοιτάξετε όλα τα προηγούμενα επενδυτικά προγράμματα, όλα ανεξαιρέτως πάσχουν και δεν δίνουν χρήματα στην Ε.Τ.Α.. Δεν δίνουν χρήματα τα μεγάλα project τα οποία έγιναν στην Ε.Τ.Α. και σας απήντησα γι’ αυτό ότι αυτά δεν μπορούν να λέγονται στο εξωτερικό, αν θέλουμε να θεωρούμεθα σοβαρή χώρα. Εσείς προκαλείτε και εμείς απαντούμε. 
      Θα σας πω όμως και το εξής και είναι αναμφισβήτητο γεγονός. Είναι πράγματι ένα τοπίο το οποίο κληρονομήθηκε που δημιουργεί σοβαρότατα βαρίδια και προβλήματα, τρομακτικές αγκυλώσεις στο να προχωρήσει στα ήδη υφιστάμενα επενδυτικά προγράμματα η εταιρεία. Βρίσκεται σε δικαστικές διαιτησίες –το ξέρετε- προσπαθεί λάθη και παραλείψεις των δικών σας διοικήσεων να τα διορθώσει. 
      Και να πούμε το εξής εδώ, επειδή άκουσα και τον κ. Τσοχατζόπουλο ο οποίος κάνει μαθήματα ποιότητας και άφησε σχέδια και οράματα πάλι, όπως κάθε φορά. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί, διαφωνείτε, κύριε Υπουργέ;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Όμως, ουσιαστικά καμία επένδυση δεν έχει ολοκληρωθεί, κύριε Τσοχατζόπουλε, από επενδυτές. Και βέβαια να πούμε εδώ ότι, αφού οι συμβάσεις ήταν σωστές, γιατί τις τροποποιούσατε; Και μάλιστα –αυτό που ανέφερε προηγουμένως ο κ. Πολύδωρας- τη μίσθωση αυτής της παραλίας για 15.000 ευρώ την υπογράφετε και εσείς εκτός από τον διευθύνοντα σύμβουλο.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Βεβαίως, πολύ σωστά. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Δεν χρειαζόταν όμως να την υπογράψετε. Ο διευθύνων σύμβουλος υπογράφει. Εσείς είστε μέλος της συνέλευσης. Είστε ένας από τους Υπουργούς που ελέγχει. Για φανταστείτε εμένα να υπογράφω μαζί με τον κ. Χωμενίδη τις συμβάσεις που κλείνει ο Χωμενίδης. Αυτό μόνο, τίποτ’ άλλο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Ο κ. Ζαχαρόπουλος. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Ναι, ο κ. Ζαχαρόπουλος. Το είπα, επειδή ήταν ο κ. Χωμενίδης.
	 Να πω και το εξής εδώ που είναι αναμφισβήτητο γεγονός. Σ’ ό,τι αφορά τις προσλήψεις -και μάλιστα με τον τρόπο που εσείς καταγγείλατε- εγώ θα ήθελα να σας πω το εξής: Είναι ή δεν είναι σύμφωνα με τις διατάξεις των νόμων που ισχύουν, από το ν. 2190 και το ν. 3105; Σας κάλεσα να καταθέσετε κάποια στοιχεία, αν δεν είναι. Δεν μπορεί να καταγγέλλετε εδώ ό,τι θέλετε, δεν μπορείτε να λέτε ό,τι θέλετε. Σας είπαμε ότι σύμφωνα με τον κανονισμό και το νόμο έγιναν οι προσλήψεις. Σας λέμε, λοιπόν: Έχετε να καταγγείλετε ότι έγιναν με άλλο τρόπο; Δεν το κάνατε. 
	ΑΠΟΣΤΟΛΟΣ ΚΑΤΣΙΦΑΡΑΣ: Τα 3.000 ευρώ πώς τα δικαιολογείτε; Δ.Ε. είναι.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε συνάδελφε, μη διακόπτετε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Επίσης, σ’ ό,τι αφορά τα καύσιμα, οι συμβάσεις για τα κάμπινγκ Σκοτείνας και Κρυοπηγής καταγγέλθηκαν επειδή οι μισθωτές όφειλαν δεκάδες χιλιάδες ευρώ. Το λέω επειδή ρωτήσατε, κύριοι συνάδελφοι. Ο μισθωτής της Καλάνδρας δε χρωστούσε μισθώματα και έκανε σημαντικές επενδύσεις στο κάμπινγκ, γι’ αυτό το ανανεώνουμε. Αυτή είναι η ενημέρωση και παρακαλώ, αν θέλετε, ζητήστε και τα στοιχεία από τον Ε.Τ.Α..
      Θα αντιπαρέλθω ορισμένα στοιχεία για παρανομίες, θέματα ηθικής τάξης κ.λπ.. Θα πω μόνο το εξής, ότι όντως η Ε.Τ.Α. έχει μία «θολή» και αδιαφανή πορεία.
      Θα ήθελα εδώ, επειδή μιλήσατε για παρανομίες και για θέματα ηθικής τάξεως, να αναφερθώ σε δύο μόνο περιστατικά τα οποία έπεσαν στην αντίληψή μου μετά από πρόσφατα δημοσιεύματα και τα διερεύνησα. 
      Φαίνεται εδώ πολύ σοβαρά ότι έγινε μία δαπάνη 1.700.000 ευρώ από την Ε.Τ.Α. για τις ανάγκες του Φεστιβάλ της Νεολαίας του ΠΑ.ΣΟ.Κ. στο κάμπινγκ Καμένων Βούρλων το 2003. Οι δαπάνες μ’ απευθείας ανάθεση έγιναν –υποτίθεται- για την αναβάθμιση των εγκαταστάσεων του κάμπινγκ και για τις ανάγκες που είχε αυτό, αλλά έγιναν για τις ανάγκες του συνεδρίου. Το αποτέλεσμα ήταν η πλήρης απαξίωση και λεηλασία των εγκαταστάσεων του κάμπινγκ μετά το πέρας των εκδηλώσεων, με συνέπεια να ζημιωθεί η Ε.Τ.Α. για όλη τη σεζόν του καλοκαιριού. 
	Εδώ θα καταθέσω στα Πρακτικά τις απευθείας αναθέσεις που έγιναν γι’ αυτόν το σκοπό με δήθεν αιτιολογία τη βελτίωση των ηλεκτρομηχανολογικών του κάμπινγκ και οικοδομικές εργασίες με αλληλοεπικαλυπτόμενα τιμολόγια…
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί; Δεν έγιναν; 
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): …και μάλιστα σ’ ένα απ’ αυτά να αναγράφεται ως αιτιολογία, κύριοι συνάδελφοι, «για παρακολούθηση και εποπτεία καλής λειτουργίας της εγκατάστασης βλαβών στις ηλεκτρομηχανολογικές εγκαταστάσεις και ηλεκτρολογικές (ύδρευση, αποχέτευση) κατά τη διάρκεια του φεστιβάλ 2003». Γράφει και το φεστιβάλ για τις ανάγκες του οποίου γίνονται αυτές οι εργασίες του 1.700.000 ευρώ. Το καταθέτω στα Πρακτικά.
	(Στο σημείο αυτό ο Υφυπουργός Τουρισμού κ. Αναστάσιος Λιάσκος      καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όλες οι νεολαίες, κύριε Υπουργέ, και η Ο.Ν.ΝΕ.Δ..
	ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μη διακόπτετε.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Αυτό και μόνο θα ήθελα να αξιολογηθεί από το Σώμα.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:…(Δεν ακούστηκε)
	ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. Ο Υπουργός δε διέκοψε κανέναν, σας άκουσε όλους, θα τον ακούσετε.
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Συμπληρώνω μόνο.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Δε σας διέκοψα την ώρα που μιλούσατε, αλλά μιας και επιμένετε, θα καταθέσω άλλο ένα έγγραφο, κύριοι συνάδελφοι.
(Θόρυβος στην Αίθουσα)
	ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, μη διακόπτετε. Δεν είναι σωστό να διακόπτετε. Αφήστε τον Υπουργό να μιλήσει. Είναι εδώ ο Κοινοβουλευτικός Εκπρόσωπος και θα απαντήσει.
	Συνεχίστε, κύριε Υπουργέ
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Επιπροσθέτως πρέπει να ξέρετε το εξής, ότι έγινε ένας διαγωνισμός τον Ιούλιο του 2002 για ανάδειξη πρότασης αισθητικής αναμόρφωσης των μεθοριακών σταθμών. Σ’ αυτό το διαγωνισμό μέλος της επιτροπής αξιολόγησης των εταιρειών που έκαναν προσφορά είναι ο κ. Μυγδάλης, σύμβουλος Υπουργού με απόφαση του Υπουργού κύριου Τσοχατζόπουλου…
	ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και του Υφυπουργού.
	ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού):… ο οποίος μπαίνει –είναι με δική σας υπογραφή- ως μέλος της επιτροπής αξιολόγησης. 
	Βέβαια, εδώ τίθεται το ερώτημα τι δουλειά έχει ο σύμβουλος του Υπουργού να είναι στην Ε.Τ.Α. μέλος της επιτροπής αξιολόγησης προσφορών. Εν πάση περιπτώσει, ας πούμε ότι το Υπουργείο ήθελε να έχει ένα καλό «μάτι» για να βλέπει αν πράγματι οι προσφορές είναι συμφέρουσες, ώστε να αξιολογηθούν ανάλογα.
Και βέβαια, όντως έτσι είναι. Ήταν αυτός ο σκοπός, διότι η ανώνυμη εταιρεία που πήρε τη δουλειά ύψους 6.000.000 ευρώ, η οποία είναι η «INTERFORM», έχει μέλος στο Διοικητικό της Συμβούλιο τον κ. Μυγδάλη.
    Εδώ είναι και το Φ.Ε.Κ. της Κυβερνήσεως, που έχει μέσα …
    ΧΡΗΣΤΟΣ ΠΡΩΤΟΠΑΠΑΣ: Προβλέψιμα είναι αυτά, κύριε Υπουργέ. Το ξέραμε ότι θα μας τα πείτε.
    ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, να τα μάθουν και οι άλλοι. Δεν είναι κακό.
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εντάξει. Δεν πειράζει. Τα ξέρετε, αλλά μιλάτε για ζητήματα ηθικής τάξεως. 
    ΣΤΑΥΡΟΣ ΚΑΛΑΦΑΤΗΣ: Οι συνάδελφοι τα ξέρουν, αλλά καλό είναι τα μάθει και ο ελληνικός λαός. 
    ΠΡΟΕΔΡΕΥΩΝ (Γεώργιος Σούρλας): Υπάρχουν και οι νεώτεροι Βουλευτές, για να τα μάθουν.
    Ορίστε, κύριε Υπουργέ, συνεχίστε.
    ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Τα καταθέτω και για τα Πρακτικά.
    (Στο σημείο αυτό ο Υφυπουργός Τουριστικής Ανάπτυξης κ. Αναστάσιος Λιάσκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Επίσης, υπάρχουν και άλλα στοιχεία. Δεν θέλω να αναφερθώ σε μικροπαραλείψεις, αλλά θα πω το εξής: Εμφανίζονται διάφορες τέτοιου είδους ιστορίες, οι οποίες πραγματικά προσωπικά με θλίβουν. 
    Γι’ αυτό το λόγο, είπα προηγουμένως, κύριοι συνάδελφοι, ότι θα πρέπει να υφίσταται ο έλεγχος. Εγώ τον αναζητώ. Εμείς τον αναζητούμε τον έλεγχο. Γι’ αυτό σας είπα ότι θα πρέπει να το βλέπουμε όλοι αυτό.
    Επιπρόσθετα, όμως, να πω ότι πέραν του ότι εταιρείες με συγγενικά πρόσωπα παίρνουν διάφορες δουλειές –δεν θέλω να πω τίποτε περισσότερο- υπάρχει μία πορεία τέτοια στην Ε.Τ.Α., η οποία χρήζει επαναδιατάξεως. Υπάρχει μία τέτοια δρομολόγηση, που σήμερα θα πρέπει να μιλάμε πλέον για μια αξιοποίηση που να λάμπει στο φως, για ώριμα ακίνητα, τα οποία θα μπορούν να μην εγείρουν απαιτήσεις επενδυτών, για μη καταχρηστικές συμβάσεις, ή τροποποιήσεις σε συμβάσεις. Αυτό ήταν η πάγια εντολή και προς την κατεύθυνση του να χρησιμοποιηθεί αυτή η εταιρεία ως μοχλός τουριστικής ανάπτυξης. 
    Δεν θέλω να πω τίποτε περισσότερο. Θα επανέλθω στην τριτολογία μου.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Σγουρίδης.
    ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
    Επειδή χαρακτηρίστηκε από τον Κοινοβουλευτικό Εκπρόσωπο της Νέας Δημοκρατίας κ. Πολύδωρα η επερώτηση ανούσια και κούφια, χωρίς ισχυρή τεκμηρίωση, εγώ, όπως υποσχέθηκα από του Βήματος της Βουλής, καταθέτω όλα αυτά τα οποία ανέφερα από του Βήματος της Βουλής, στοιχειοθετημένα, με αποφάσεις.
    Καταθέτω φάκελο για τα Πρακτικά της Βουλής.
    (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τον προαναφερθέντα φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Θα κάνω κάποιες επισημάνσεις, για όσα ακούστηκαν.
    Πρώτη επισήμανση: Η Ε.Τ.Α. δεν εκποίησε ούτε ένα τετραγωνικό μέτρο γης. Αξιοποίησε την περιουσία του Ε.Ο.Τ. και του δημοσίου προς όφελος του τουρισμού. Επαναλαμβάνω ότι η αποκρατικοποίηση του Καζίνο της Πάρνηθας, είναι η πηγή που σας δίνει χρήματα, για να κάνετε την τουριστική σας διαφήμιση στο εσωτερικό και στο εξωτερικό, αυτό τον πολυδιαφημισμένο μύθο του Υπουργείου Τουριστικής Ανάπτυξης του κυρίου Αβραμόπουλου, ο οποίος γίνεται με χρήματα από την Ε.Τ.Α., ως αυτοτελή πόρο, που δεν περνά από τον προϋπολογισμό της Βουλής.
    Δεύτερη επισήμανση: Ακούστηκαν πράγματα για αμαρτωλές συμβάσεις. Σύμβαση Λαγονησίου. Σύμβαση Ναυπλίου. Σύμβαση Κυλλήνης. Σύμβαση Καλύβια. Έχουν ελεγχθεί από το Ελεγκτικό Συνέδριο, ναι ή όχι; Έχουν ελεγχθεί. 
    Τρίτη επισήμανση: Γιατί όλες οι διεκδικήσεις προκύπτουν για τις συμβάσεις μέσα στο 2004-2005; Ποιοι θέλουν να αποφύγουν να πληρώσουν τα μισθώματα; Γιατί μέχρι τώρα η Διοίκηση της Εταιρείας Τουριστικής Ανάπτυξης, όπως μετονομάστηκαν τα Ελληνικά Τουριστικά Ακίνητα, δεν προχωράει να ξεμπλέξει όλες αυτές τις υποθέσεις, ώστε να εισπράξει το χρήμα που έχει ανάγκη τόσο πολύ ο ελληνικός προϋπολογισμός και ο ελληνικός λαός, γιατί του σφίγγετε το ζωνάρι; 
    Τέταρτη επισήμανση: Η EUROBANK και η ALPHA BANK με ελεγκτή που διόρισαν την ΕΡΝΕΣΤ ΓΙΑΝΓΚ δεν είχαν δηλώσει ότι η Εταιρεία Τουριστικών Ακινήτων μπορεί να μπει στο Χρηματιστήριο, δεν υπάρχει κανένα πρόβλημα, δεν υπάρχει κανένα κώλυμα; 
     Και δεν το διαβεβαίωνε αυτό και ο κ. Ζαχαρόπουλος ο σημερινός Διευθύνων Σύμβουλος ως Πρόεδρος της Χρηματιστηριακής «ATIOUS» που έλεγε ότι το χρηματιστήριο θα έχει άνοδο λόγω του ότι η Ε.Τ.Α. θα μπει ως εταιρεία που θα δώσει προώθηση;
     Πέμπτη επισήμανση. Προσλάβατε όπως προσλάβατε την «PRICE WATERHOUSE». Δεν είναι πρωτοφανές για μια εταιρεία τέτοιου μεγέθους όπως ακριβώς η Εταιρεία Τουριστικής Ανάπτυξης, να κρατάει τα λογιστικά της βιβλία εκτός εταιρείας; Πού είδατε ακόμη ιδιωτικές εταιρείες ή εταιρείες του δημοσίου να έχουν λογιστήριο εκτός της εταιρείας; Είναι δυνατόν αυτό;
     Αναφερθήκατε στο προσωπικό ότι προσελήφθη με νόμο. Πολύ σωστά. Ποιο νόμο; Το ν. 3105/2003 που λέει ότι η αμοιβή των προσώπων αυτών δεν μπορεί να υπερβαίνει την προβλεπόμενη για το αντίστοιχο τακτικό προσωπικό αμοιβή κατά ποσοστό μεγαλύτερο του 20%. 
     Σας ερωτώ: Πώς δίνετε, λοιπόν, πάνω από 2.500 ευρώ, 3.000 ευρώ σε υπαλλήλους οι οποίοι παίρνουν μισθό από τον Ε.Ο.Τ.; Ο νόμος το επιτρέπει; Είναι ή δεν είναι διπλή παρανομία; Υπήρξε έγκριση από την τριμελή επιτροπή; Πείτε μου. 
     Είπατε επίσης ότι με νόμο έγιναν όλα αυτά. Ο ν. 2636/1998 λέει «με απόφαση του Διοικητικού Συμβουλίου που εγκρίνεται από τους Υπουργούς Οικονομικών και Ανάπτυξης, καθορίζεται ειδική μηνιαία αποζημίωση των υπαλλήλων του Ε.Ο.Τ. που εργάζονται στην Ε.Τ.Α.». Εδώ έχουμε την κυρία Παναγάκη, αναπληρώτρια διευθύντρια διοικητικού, που λαμβάνει 3.000 ευρώ. Τόσα παίρνουν οι υπάλληλοι του Ε.Ο.Τ.; Είναι νόμιμα αυτά; Τα καλύπτετε αυτά; Αν τα καλύπτετε, βάλτε την υπογραφή σας.
     Για να μην προχωρήσω και άλλο στο προσωπικό και στις αυξήσεις, έρχομαι στο θέμα ότι εσείς θέλετε διαφανείς διαδικασίες. Προηγουμένως μιλήσατε για κάποια σκάνδαλα. Ξέρετε πόσα χρόνια είστε Υφυπουργός Τουριστικής Ανάπτυξης; Αυτά τα σκάνδαλα που αναφέρετε γιατί δεν τα πήγατε στο δικαστήριο; Θα σας πω γιατί δεν τα πήγατε στο δικαστήριο. Γιατί δεν έχετε από το δικαστήριο να κερδίσετε τίποτα. Γιατί δεν υπάρχουν σκάνδαλα. Εσείς τα λέτε σκάνδαλα. Εγώ δεν θα πω για τον κ. Μυγδάλη. Θα σας πω ότι εκ των υστέρων, όταν έφυγε, έγινε σύμβουλος στην εταιρεία της επίβλεψης. Όμως, το έργο ποιος το πήρε; Το πήρε η ΕΒΟΞ; Το πήρε με διαγωνισμό; Η ΕΒΟΞ μήπως είναι εταιρεία του ΠΑ.ΣΟ.Κ.; Οι σύζυγοι των κυρίων αυτών που έχουν την ΕΒΟΞ είναι υποψήφιοι δημοτικοί σύμβουλοι στη Θεσσαλονίκη με τη Νέα Δημοκρατία, ναι ή όχι; 
     Έρχομαι στο άλλο ζήτημα που αφορά το παγκόσμιο φεστιβάλ νεολαίας στα Καμένα Βούρλα. Πήγαν 6.000 νέοι. Συναίνεσε και η Ο.Ν.ΝΕ.Δ.. Δεν ήταν μόνο η νεολαία ΠΑ.ΣΟ.Κ. Συναίνεσαν όλες οι νεολαίες. Έγινε με διαγωνισμό κλειστό μεν, με πρόσκληση ενδιαφέροντος. Απαγορεύεται από το νόμο αυτός ο διαγωνισμός;  Ποιος πήρε το έργο πάλι, κύριοι συνάδελφοι; Η ΕΒΟΞ. Είναι εταιρεία του ΠΑ.ΣΟ.Κ. η ΕΒΟΞ; Για ρωτήστε αυτούς που βάζουν δημοτικούς συμβούλους μέσα στα ψηφοδέλτια της Νέας Δημοκρατίας τις γυναίκες τους.
      Ακούστε, κύριε Υπουργέ. Για μας η Ε.Τ.Α. είναι εργαλείο ανάπτυξης της χώρας. Πραγματικά θα περίμενα να πείτε ότι είμαστε έτοιμοι, έχουμε ωριμάσει να προχωρήσουμε για τη μαρίνα του Σ.Ε.Φ., το γκολφ Αφάντου Ρόδου, το καζίνο της Κέρκυρας, το Ξενία και τα τουριστικά περίπτερα και όλες αυτές τις ανεκμετάλλευτες εκτάσεις.
      Πρέπει όλες τις ανεκμετάλλευτες εκτάσεις να τις προχωρήσουμε, ώστε μέσα από ΣΔΙΤ και από άλλα προγράμματα να μπορέσουμε να τις αξιοποιήσουμε προς όφελος του ελληνικού τουρισμού της Ελλάδας και των χρημάτων του ελληνικού λαού. Η Τουρκία και η Αίγυπτος έχουν αξιοποιήσει αυτές τις εκτάσεις. Δεν το κάνετε όμως. Λέτε ότι θα ωριμάσουν. Μήπως είναι σαν την ωρίμανση του νομοσχεδίου για τον ιαματικό τουρισμό. Ξέρετε πόσα χρόνια μας λέτε ότι θα το φέρετε; 
      Εμείς είμαστε ανοιχτοί για συνεργασία. Θέλουμε πραγματικά το εργαλείο που λέγεται Εταιρεία Τουριστικής Ανάπτυξης να προχωρήσει. Είναι προς όφελος του ελληνικού λαού και προς όφελος του ελληνικού τουρισμού. Για μας ο ελληνικός τουρισμός είναι η ανανεώσιμη πηγή ενέργειας της ελληνικής οικονομίας. Αυτό ζητάμε. Προχωρήστε το. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριοι συνάδελφοι, δεν πήρε η ΕΒΟΞ το κάμπινγκ των Καμένων Βούρλων ούτε τον συνοριακό σταθμό των Ευζώνων. Η ΕΒΟΞ πήρε τον Παρνασσό.  Αλλά επειδή «δεν μπορούσε» να το κάνει, χρησιμοποίησε μία κοινοπραξία με την εταιρεία «ΚΟΛΙΟΠΟΥΛΟΣ» στην οποία εμφανιζόταν ο αδελφός του κ. Αναστασίου Χωμενίδη, ο Χρήστος Χωμενίδης ως εκπρόσωπος της εταιρείας. Αυτό για να ξέρετε πώς γίνονταν οι δουλειές. 
      Είπα ότι δεν θέλω να αναφερθώ σ’ αυτά, αλλά θα σας πω το εξής: 
      ΠΑΝΑΓΙΩΤΗΣ ΣΓΟΥΡΙΔΗΣ: Να τα πάτε στα δικαστήρια.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μια και το ζητάτε, ήδη μετά τα πρόσφατα δημοσιεύματα, εκ των οποίων ψάξαμε παραπάνω ορισμένα ζητήματα, έχω δώσει εντολή στη διοίκηση της Ε.Τ.Α. ζητήματα τα οποία άπτονται της νομιμότητας να παραπεμφθούν στη δικαιοσύνη. Αφού είχατε προχωρήσει τόσο καλά και άριστα, δεν υπήρχε λόγος να δημιουργούνται όλες αυτές οι δικαστικές διαιτησίες και οι τροποποιήσεις. Αυτά είναι ζητήματα που προέκυψαν –πρέπει να το αποδεχθείτε αυτό- επί διοικήσεών σας. Εσείς τα κάνατε. 
      Εμείς αυτή τη στιγμή προσπαθούμε αυτό που κληρονομήσαμε να το διευθετήσουμε, γιατί θεωρούμε ότι αυτό το κράτος δεν θα πρέπει ούτε να στρέφεται εναντίον της αγοράς, ούτε εναντίον επενδυτών, αν η ίδια η πολιτεία έκανε λανθασμένες συμβάσεις ή παραλείψεις. Αυτό είναι ζήτημα της πολιτείας και γι’ αυτό ελέγχεσθε κι εσείς. Σας είπα ότι, αν θεωρείτε –σας πρόλαβα επ’ αυτού- ότι υπάρχουν ζητήματα τα οποία δεν πρέπει να υφίστανται, εμείς επιζητούμε τον έλεγχο και αυτό που κι εμείς θα πράξουμε για όποιες συμβάσεις πραγματικά βρίσκονται με τέτοιου χαρακτήρα παρανομίες και παρατυπίες. 
      Επιπρόσθετα εδώ θέλω να τονίσω ότι, όσον αφορά μακροχρόνιες εκμισθώσεις αιγιαλών που βρίσκονται μπροστά από τεράστιες εκτάσεις της Ε.Τ.Α., τα περίφημα «στολίδια στην άμμο», με τα προγράμματά σας, ήρθαμε σε σύγκρουση με τις τοπικές κοινωνίες, οι οποίες δικαιολογημένα προβάλλουν ενστάσεις, βλέποντας μη ολοκληρωμένη την αξιοποίηση του ακινήτου. Ακόμη για όλες αυτές τις συμβάσεις καλούμεθα πάλι να πληρώσουμε αποζημιώσεις. Γιατί, δυστυχώς, με αυτόν τον τρόπο κάνατε την «αξιοποίηση» που αναφέρατε.
      Πάμε και λίγο παρακάτω. Πώς είναι δυνατόν να μην πληρώνονται οι απαιτήσεις της Ε.Τ.Α., έχοντας δημιουργήσει όλη αυτή τη δικαστική διένεξη οι επενδυτές; Και αυτό, εκτός από το καζίνο, το οποίο έδινε θεσμοθετημένους πόρους, πόροι που πληρώνονται ως φόρος στην ελληνική πολιτεία. Δηλαδή δεν ανακαλύψατε την Αμερική. Δεν φέρατε καινούργιους πόρους. 
      Τους πόρους τους καινούργιους που φέρατε ήταν απλώς και μόνο από την πώληση και γι’ αυτό σας είπα ότι είχατε κερδοφορία το 2003, αφού βάλατε το τίμημα της πωλήσεως μέσα στον ισολογισμό. Έτσι είχατε κερδοφορία. Όμως πέστε μου τις εισπράξεις από τα υπόλοιπα επενδυτικά σας προγράμματα; Δεν υπάρχουν εισπράξεις. Ξέρετε γιατί καρκινοβατούν; Γιατί έτσι όπως κάνατε τις επενδύσεις όλοι μας έχουν στείλει στη διαιτησία με αγωγές και εξώδικα, και ζητούν όλα αυτά που έλεγε ο κύριος συνάδελφος προηγουμένως. Είπε δεν ωριμάσαμε τα έργα. Δηλαδή εσείς κάνατε τις εκμισθώσεις και εκχώρησαν στο μέλλον να ωριμάσουν τα έργα στους άλλους. Οι άλλοι θα έβγαζαν τις οικοδομικές άδειες, θα έφτιαχναν τοπογραφικά και θα έβλεπαν εάν οι πισίνες είναι κοινόχρηστες. Οι άλλοι θα τα έφτιαχναν αυτά. Μας λέτε κύριοι συνάδελφοι πως όταν ο κ. Ζαχαρόπουλος βγάλει το γκόλφ Αφάντου της Ρόδου προς αξιοποίηση, να μην έχει ωριμάσει ούτε τις άδειες, ούτε το κτηματολόγιο, ούτε τα τοπογραφικά και μετά από οκτώ, εννέα ή δεκαπέντε χρόνια όταν θα έλθει η άλλη κυβέρνηση θα λέμε έπρεπε να το «ωριμάσετε» εσείς αυτό το έργο.
       Αυτή είναι η πολιτική σας να εκτοξεύετε τις υποχρεώσεις σας στο μέλλον. Με τέτοιου είδους πολιτικές, δεν θα μπορούσε να προχωρήσει σωστά γι’ αυτό και προχωρήσαμε σε ένα νέο επανασχεδιασμό, ένα ολοκληρωμένο στρατηγικό σχεδιασμό που θα κριθεί εκ του αποτελέσματος, αλλά θεωρούμε ότι προχωρήσαμε προσεκτικά και μελετημένα στην αξιοποίηση της τουριστικής περιουσίας. 
      (Χειροκροτήματα από τη Νέα Δημοκρατία)
      ΠΡΟΕΔΡΕΥΩΝ (Γεώργιος Σούρλας):  Ο τέως Πρόεδρος της Βουλής κ. Απόστολος Κακλαμάνης έχει το λόγο. 
      ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, εγώ μπορώ να μιλήσω;
      ΠΡΟΕΔΡΕΥΩΝ (Γεώργιος Σούρλας): Όχι, βεβαίως. Εσείς δεν δικαιούστε. Μην ρωτάτε κάτι που είναι αυτονόητο. Ο κ. Κακλαμάνης δικαιούται ως τέως Πρόεδρος της Βουλής να μιλήσει για δέκα λεπτά. 
      ΑΘΑΝΑΣΙΟΣ ΔΑΒΑΚΗΣ:  Παρακαλώ, κύριε Πρόεδρε, κύριε Κακλαμάνη, να πείτε και για τα σπήλαια του Διρού. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ελπίζω να είναι χρήσιμη αυτή η παρέμβασή μου. 
      Κύριε Πρόεδρε, για άλλη μια φορά μια συζήτηση που έχει ως αντικείμενο μέχρι αυτή την ώρα την πιο σημαντική και με μελλοντικές προοπτικές βιομηχανίες της χώρας, την τουριστική μας βιομηχανία, καταλήγει με μομφές και υπαινιγμούς και απευθείας κατηγορίες που σίγουρα δεν βοηθούν αυτό το στόχο που πιστεύω ότι και οι συνάδελφοι που έκαναν την επερώτηση και ο Υπουργός που απάντησε έχουν στα πρώτα ενδιαφέροντά τους. Δεν μπορεί να αμφισβητείται εδώ πέρα αν δεν είναι κανείς σε θέση να αποδείξει το αντίθετο την πρόθεση, τον στόχο αυτών των διαδικασιών και αυτών που συμμετέχουν σε αυτές. 
      Όμως στις διαδικασίες αυτές μπορούν να γίνονται, και δυστυχώς δεν γίνονται τώρα, γίνονταν όσο μπορεί να πάει κανείς στο παρελθόν, ιδιαίτερα τα τελευταία είκοσι χρόνια από το 1985 και εδώ, πράγματι η ουσιαστική συζήτηση που ενδιαφέρει τον ελληνικό λαό, σπάνια γίνεται και αν γίνεται δεν καταλήγει σε χρήσιμα συμπεράσματα για τον ελληνικό λαό. Αντίθετα καταλήγει, νομίζω συχνά, σε αρνητικά συμπεράσματα, γιατί αν απαξιώνεται ο πολιτικός κόσμος, αν με τις αλληλοκατηγορίες, απαξιώνεται είτε η Αντιπολίτευση, είτε η Κυβέρνηση ως προς τους σκοπούς στα πλαίσια του ρόλου τους, δεν νομίζω ότι ωφελείται σε αυτή την περίπτωση ο ελληνικός λαός. 
      Κατ’ αρχήν ήθελα να διατυπώσω την άποψή μου σε ό,τι αφορά τη δραστηριότητα της Εταιρείας Τουριστικών Ακινήτων, σε ό,τι αφορά εκτός συναλλαγής πράγματα, όπως ορίζει ο Αστικός μας Κώδικας. 
      Έχω την άποψη ότι παραλιακή ζώνη δεν μπορεί να αποτελεί αντικείμενο εκμετάλλευσης από το δημόσιο του οποίου εταιρεία είναι η Ε.Τ.Α. Αυτή είναι η προσωπική μου άποψη. Και πολύ σωστά και στο υπόλοιπο Αττικής -ο Δήμαρχος κ. Φιλίππου και οι κάτοικοι- αντιδρούν και νομίζω ότι αυτό είναι κάτι που πρέπει να διορθώσουμε. 
      Η Εταιρεία Τουριστικών Ακινήτων έχει την περιουσία του Ε.Ο.Τ. και έχει και άλλη περιουσία να συνεργαστεί με την Κτηματική Εταιρεία του Δημοσίου με τους κανόνες που ορίζει η νομοθεσία για την Ε.Τ.Α., ώστε να αναπτύσσεται και να προωθείται ο τουρισμός, να αξιοποιούνται όλα αυτά τα περιουσιακά στοιχεία που μπορούν να αξιοποιηθούν και ταυτόχρονα, να παραμείνουν σεβαστά και τα δικαιώματα του πολίτη, του Έλληνα πολίτη ο οποίος πρέπει να έχει ελεύθερη την πρόσβαση στην ακτή. 
      Επίσης, νομίζω ότι η πολιτεία είναι ανακόλουθη, διότι έχει μία αυστηρή νομοθεσία την οποία δυστυχώς δεν εφαρμόζει, με αποτέλεσμα όλα τα παραλιακά μέρη να έχουν κατακλυστεί από παράνομες βίλες και από κτίσματα εκτός σχεδίων και κανονισμών τα οποία η πολιτεία και τα όργανά της δεν τολμούν –κάτι που είναι διαχρονικό θέμα, δεδομένου ότι συνέβαινε πριν και συμβαίνει και τώρα με εσάς- να θίξουν –αυτές τις παράνομες κατασκευές- και να απελευθερώσουν τις ακτές για τους πολίτες. 
      Όμως, πέρα από αυτό το σημείο, η επερώτηση αυτή βάζει και άλλα θέματα, τα οποία εγώ είδα τώρα, διότι τα ζητήματα του τουρισμού δεν αποτελούν αντικείμενό μου. Ανήκω σε άλλη διαδικασία και ομάδα κοινοβουλευτικού έργου του Κόμματός μου. 
      Όμως, κύριε Υπουργέ, με αυτή τη «φωτοβολίδα» που «πετάξατε» τώρα τελευταία και με το πνεύμα που είχατε και στην πρωτομιλία σας –σας παρακολούθησα από το γραφείο μου- ουσιαστικά επικαλύψατε την ουσία αυτής της επερώτησης, που είναι ότι έχουν περάσει είκοσι μήνες και δεν έχουν γίνει ουσιαστικά βήματα.
      Θα ήθελα δε με την ευκαιρία να μεταφέρετε –σας παρακαλώ- στον απουσιάζοντα Υπουργό κ. Αβραμόπουλο ότι το γεγονός ότι φέτος είχαμε μία αύξηση του τουρισμού δεν είναι αποτέλεσμα κάποιας δικής σας προσπάθειας –μακάρι να ήταν- αλλά αποτέλεσμα –και ελπίζω να είναι και τον επόμενο, αλλά και μεθεπόμενο χρόνο- του απόηχου και των αποτελεσμάτων της περίφημης Ολυμπιάδας. 
      Γι’ αυτό, θα πρέπει να αξιοποιήσουμε αυτόν τον απόηχο και τα αποτελέσματά του. Καταλαβαίνουμε όλοι -και ξέρουμε από το παράδειγμα άλλων χωρών που οργάνωσαν Ολυμπιακούς Αγώνες- ότι ο χρόνος των Ολυμπιακών Αγώνων αποτρέπει τους μη άμεσα ενδιαφερόμενους για τη διεξαγωγή των Αγώνων να επισκέπτονται τις χώρες. Όμως, είναι μία πολύ θετική προοπτική για το μέλλον. 
      Δεν είναι εδώ η κα Ξηροτύρη, αλλά είπε κάτι πολύ σωστό. Μίλησε για στελέχη του Ε.Ο.Τ.. Υποτίθεται ότι η τουριστική μας πολιτική προωθείται μέσω των στελεχών του Ε.Ο.Τ.. Γιατί αυτοί οι άνθρωποι να είναι στην άκρη, στο περιθώριο; Γιατί να ξοδεύει το δημόσιο χρήματα και να απαξιώνονται τα προσόντα, οι εμπειρίες και οι ικανότητες που έχουν κάποιοι; Αν δεν χρειάζονται, φέρτε μια διάταξη ότι καταργούνται αυτές οι θέσεις και ότι φεύγουν αυτοί οι άνθρωποι. Βέβαια, δεν νομίζω ότι αυτό θα είναι το σωστό. 
      Το σωστό θα είναι να τους αξιοποιήσετε, αντί να τους προσλαμβάνετε –και εδώ δεν ήταν πειστική η απάντησή σας- με κατάργηση προσόντων, ξένων γλωσσών και μεταπτυχιακών τίτλων. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν έγινε αυτό που λέτε! 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε κάνει την προκήρυξη. Πείτε μου, σας παρακαλώ.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Έχω ήδη απαντήσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή η ξένη γλώσσα δεν έχει απαλειφθεί; 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Όχι, δεν έχει απαλειφθεί τίποτα. Τα  προσόντα είναι όπως έχουν τεθεί. Ο τρόπος πρόσληψης, που γινόταν με βάση τον κανονισμό και το νόμο, είναι ο ίδιος ακριβώς. 
      ΑΠΟΣΤΟΛΟΣ ΚΑΚΛΑΜΑΝΗΣ: Ούτε η ξένη γλώσσα έχει απαλειφθεί;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Όχι, δεν έχει απαλειφθεί. Υπάρχει η ξένη γλώσσα και έτσι έχουν προσληφθεί. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
      Θα ήθελα τώρα, όμως, να κλείσω με κάτι που εμένα μου προκαλεί μεγάλη στενοχώρια. Είχατε ένα σωρό τιμολόγια, έγγραφα, αποφάσεις και εγώ έμεινα με την εντύπωση ότι κάποια τεράστια ποσά σπαταλήθηκαν εκεί, χάριν της Νεολαίας του ΠΑ.ΣΟ.Κ. Εγώ από αυτά που διαβάζω βλέπω ένα ποσό 26.000 ευρώ. Εκεί αναφέρεται. Δεν αναφέρεται στη νεολαία του ΠΑ.ΣΟ.Κ.. Βλέπω ότι αναφέρεται εδώ η European Socialist Youth, οι οργανώσεις όλων των σοσιαλιστικών κομμάτων της Ευρώπης. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Και τα υπόλοιπα τιμολόγια, κύριε Πρόεδρε, είναι για το ίδιο έργο. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς, αλλά εγώ σας άκουσα που αναφερόσασταν σε όλα. Εδώ αναφέρεται μόνο σε ένα.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Μα, γι’ αυτό έγινε.
      ΑΠΟΣΤΟΛΟΣ ΚΑΚΛΑΜΑΝΗΣ: Διότι εμένα μου γεννά το γεγονός την εξής απορία: Οι ηλεκτρομηχανολογικές εγκαταστάσεις και όλα αυτά τα έργα που έγιναν εκεί ήταν για δεκαπέντε μέρες και έπαψαν μετά; Αν κατεστράφησαν, αν αποξηλώθηκαν, υπάρχει θέμα σοβαρό. Εάν μιλάτε για 26.000 ευρώ για τη συντήρηση των εγκαταστάσεων κατά την παραμονή τόσων χιλιάδων ξένων ή Ελλήνων νέων, νομίζω ότι κάνετε λάθος. Εάν δε αυτές τις 26.000 ευρώ τις εισέπραξε, για να κάνει το έργο της εποπτείας και των επισκευών, μια εταιρεία στην οποία -αν κατάλαβα καλά- ήταν ο αδελφός του διευθύνοντος συμβούλου, … 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Όχι, όχι. 
      ΑΠΟΣΤΟΛΟΣ ΚΑΚΛΑΜΑΝΗΣ: Όχι; Εν πάση περιπτώσει, δεν καταλαβαίνω γιατί για ένα τόσο σοβαρό θέμα να καταλήγουμε πάλι εκεί που αύριο οι τίτλοι θα είναι: «τόσα λεφτά φαγώθηκαν εκεί, τόσα λεφτά υπεξαίρεσαν κ.λπ.». 
      Κύριε Υπουργέ, επειδή σας ξέρω πολλά χρόνια και ξέρετε ότι έχω εκτίμηση στο ήθος σας και στην όλη σας παρουσία, μην κάνετε λάθη, τα οποία εσείς -και προσωπικά, αν θέλετε- πληρώσατε. Διότι, όταν αυτήν τη στιγμή λέμε μία κουβέντα, αυτή η κουβέντα συντηρείται και αξιοποιείται κακόπιστα από πολλούς. 
      Σας θυμίζω εκείνη την περίπτωση, που εδώ μέσα συζητούσαμε και λέγαμε: Μα, καλά είναι σε θέση ο συγκεκριμένος συνάδελφος να έχει οποιαδήποτε ιδέα του πράγματος αυτού; Εκεί αντιδράσατε και πολύ καλά κάνατε. Όμως, όποιος κακόπιστος, όπως καταλαβαίνετε, από εκεί και πέρα κάνει τη δουλειά του. Συνήθως δε την κάνουν στην εκλογική μας περιφέρεια ορισμένοι άσπονδοι φίλοι μας. Λοιπόν, είναι λάθος. 
      Εγώ πιστεύω ότι ο Υπουργός, όταν νιώθει ότι εποπτευόμενη υπηρεσία ή οργανισμός του γνωστοποιεί ένα στοιχείο, το στοιχείο αυτό δεν το ανακοινώνει στη Βουλή. Δίνει εντολή. Πηγαίνει στον εισαγγελέα. Όταν εκκαθαριστεί η υπόθεση, δικαιούται να το ανακοινώσει από εδώ. Ακόμη, αν είναι θέμα που άπτεται ευθυνών πολιτικών προσώπων, οφείλει –απευθυνόμενος στην Κυβέρνηση και στο Κόμμα του- να κινήσει διαδικασίες. 
      Εδώ έχετε περί τις δέκα προτάσεις για εξεταστικές επιτροπές. Είναι η δεκάτη φορά που το λέω εδώ. Τον Ιούνιο λήγει ο χρόνος παραγραφής όποιων αδικημάτων. Τις φέρατε εδώ, όταν προήδρευα στο Σώμα επί κυβερνήσεων ΠΑ.ΣΟ.Κ.. Δεν τις ψήφισε η τότε πλειοψηφία. Εσείς έχετε την Πλειοψηφία. Φέρτε τις. Κάντε εξεταστικές επιτροπές. Φέρτε και την Ε.Τ.Α.. Εάν νομίζετε ότι εκεί υπάρχουν τόσο σοβαρά θέματα, κάντε μια εξεταστική επιτροπή. Όμως, με το να δίδετε ως φέιγ-βολάν διάφορα τιμολόγια και χαρτιά και εγώ να προσπαθώ επί μισή ώρα να καταλάβω περί τίνος πρόκειται, για να σας δώσω την απάντηση, θα σας πω ότι πραγματικά αδικείτε τη δουλειά σας και την προσπάθειά σας. 
      Θα πρέπει να σταματήσουμε αυτό το αλληλολάσπωμα, διότι αυτό παίρνει όλους σβάρνα. Ό,τι έχουμε, το εξατομικεύουμε. Γι’ αυτό υπάρχουν οι εισαγγελείς και γι’ αυτό υπάρχει και το Κοινοβούλιο, αν πρόκειται για ευθύνες πολιτικών προσώπων.
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, θέλω να κάνω μία μόνο παρατήρηση. 
      Επειδή σέβομαι, κύριε Πρόεδρε και τα χρόνια σας στο Κοινοβούλιο και, αν θέλετε και την παρουσία σας -το γνωρίζετε καλά- θέλω να πω το εξής. Πάντα τίθενται ορισμένα ζητήματα –και πρέπει να τίθενται- μέσα στο Κοινοβούλιο που άπτονται, ή όχι, της νομιμότητας. Προηγούμενα –δεν ξέρω αν ήσασταν εδώ- κάλεσα τους συναδέλφους, ως εποικοδομητική Αντιπολίτευση που πρέπει να είναι, να φέρνουν τέτοιου είδους θέματα, γιατί πρέπει να παρακολουθούμε την πορεία, αν θέλετε, του κράτους και γενικότερα των εταιρειών, των υπηρεσιών κ.λπ..
      ΑΠΟΣΤΟΛΟΣ ΚΑΚΛΑΜΑΝΗΣ: Όχι μόνο για εντυπώσεις. Να μην τα φέρνουν για εντυπώσεις.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εγώ, ό,τι κατέθεσα, είναι συγκεκριμένο. Δεν θέλω να σας στενοχωρήσω -και για ό,τι με αφορά είναι συγκεκριμένο- και να πω το εξής: να γνωρίζετε ότι μέσα στην πολιτική θα πρέπει όλοι μας να προσπαθούμε να εξυγιάνουμε το τοπίο, όσο μπορούμε στο μέτρο των δυνάμεών μας, και προς αυτή την κατεύθυνση θεωρώ ότι βαδίζουμε αυτήν τη στιγμή και στην Ε.Τ.Α.. Γιατί αν δεν υπήρχε ζήτημα, δεν θα είχαμε όλες αυτές τις αγωγές, δεν θα είχαμε συμβάσεις οι οποίες υπογράφηκαν και ήλθαν σε σύγκρουση με τις τοπικές κοινωνίες, όπως τα στολίδια στην άμμο, όπως άλλες, τις οποίες προσπαθούμε να τακτοποιήσουμε αυτή τη στιγμή, γιατί ακριβώς παραλάβαμε αυτό το ακατάστατο τοπίο. 
      Κλείνοντας να πω ότι κάνουμε προσπάθεια να εξυγιάνουμε όλες αυτές τις συμβάσεις, προκειμένου να έχουμε ένα καλύτερο μέλλον.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Γεώργιος Σούρλας): Κύριε Αντιπρόεδρε, ξέρετε πολύ καλά από διαδικασία και δεν μπορεί να σας δοθεί ξανά ο λόγος. Μίλησε ο κ. Κακλαμάνης, ο οποίος εκπροσώπησε και σας και τελείωσε η ιστορία. 
      Κηρύσσεται περαιωμένη η συζήτηση επί της υπ’ αριθμόν 23/23.9.2005 επερώτησης Βουλευτών του ΠΑ.ΣΟ.Κ. προς τους Υπουργούς Οικονομίας και Οικονομικών και Τουριστικής Ανάπτυξης, σχετικά με τα θέματα που αφορούν την Εταιρεία Τουριστικής Ανάπτυξης (Ε.Τ.Α.). 
     Κύριοι συνάδελφοι,  δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 22.47’ λύεται η συνεδρίαση για αύριο ημέρα Τρίτη 22 Νοεμβρίου  2005 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο: συζήτηση αναφορών και  ερωτήσεων και β) νομοθετική εργασία,  σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 21-11-05 	ΣΕΛ. 2

