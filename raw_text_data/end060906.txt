     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΠΣΤ΄
     
     Τετάρτη 6 Σεπτεμβρίου 2006
     
     ΘΕΜΑΤΑ
     Α. ΕΙΔΙΚΑ ΘΕΜΑΤΑ
     Επί προσωπικού θέματος, σελ.
     
     Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
     1. Κατάθεση αναφορών, σελ.
     2. Απαντήσεις Υπουργών σε ερωτήσεις Βουλευτών, σελ.
     3. Ανακοίνωση του δελτίου επικαίρων ερωτήσεων της Πέμπτης 7 Σεπτεμβρίου 2006, σελ.
     
     Γ. ΝΟΜΟΘΕΤΙΚΗ ΕΡΓΑΣΙΑ
     Συζήτηση επί των άρθρων και των τροπολογιών του σχεδίου νόμου του Υπουργείου Εμπορικής Ναυτιλίας «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις», σελ.
     
     
     ΟΜΙΛΗΤΕΣ
     Α. Επί Προσωπικού Θέματος:
     ΚΕΦΑΛΟΓΙΑΝΝΗΣ Ε., σελ.
     ΠΡΩΤΟΠΑΠΑΣ Χ., σελ.
     ΤΡΑΓΑΚΗΣ Ι., σελ.
     
     Β. Επί του σχεδίου νόμου του Υπουργείου Εμπορικής Ναυτιλίας:
     ΑΝΩΜΕΡΙΤΗΣ Γ., σελ.
     ΒΕΡΓΙΝΗΣ Ξ., σελ.
     ΓΕΙΤΟΝΑΣ Κ., σελ.
     ΔΙΑΜΑΝΤΙΔΗΣ Ι., σελ.
     ΔΡΑΓΑΣΑΚΗΣ Ι., σελ.
     ΚΕΦΑΛΟΓΙΑΝΝΗΣ Ε., σελ.
     ΚΟΥΤΣΟΥΚΟΣ Ι., σελ.
     ΠΙΤΤΑΣ Ι., σελ.
     ΠΡΩΤΟΠΑΠΑΣ Χ., σελ.
     ΡΗΓΑΣ Π., σελ.
     ΣΓΟΥΡΙΔΗΣ Π., σελ.
     ΤΣΙΟΓΚΑΣ Δ., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ  ΡΠΣΤ΄
     Τετάρτη 6 Σεπτεμβρίου 2006
     Αθήνα, σήμερα στις 6 Σεπτεμβρίου 2006, ημέρα Τετάρτη και ώρα 11.01΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Ιωάννη Πίττα, Βουλευτή Χίου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη λήψης μέτρων για την επίλυση προβλημάτων σε κεντρικούς δρόμους της Πάτρας.
     2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις ποινές που επιβλήθηκαν σε γιατρούς του Ι.Κ.Α. Πάτρας για σκάνδαλο με ορθοπεδικά υλικά.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο έλλειμμα συνεργασίας ανάμεσα στην «Πολιτιστική» και στα μέλη της Επιτροπής Παιδείας και Πολιτισμού της Ε.Ε..
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην εγκατάλειψη του κολυμβητηρίου της Αγυιάς.  
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο πρόβλημα που υπάρχει στις νησίδες της νέας εθνικής οδού Πατρών-Αθηνών.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην κατάσταση που βρίσκεται η πλάζ του Ε.Ο.Τ. στην Πάτρα.  
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις καταγγελίες για ασφαλισμένους του Ι.Κ.Α. που εισπράττουν χρήματα για υποτιθέμενα λασπόλουτρα. 
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην άρνηση της Δ.Ε.Υ.Α.Π. να προσφέρει ευνοϊκό τιμολόγιο ύδρευσης στο καταφύγιο αδέσποτων ζώων.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη παροχής κοινωνικής φροντίδας από το Πολυδύναμο Κέντρο του Δήμου Πατρέων σε άτομα με ειδικές ανάγκες.  
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην παραχώρηση του Ηρωδείου στο ΔΗ.ΠΕ.ΘΕ. Πάτρας για την προβολή παραστάσεων.
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην κατάσταση που επικρατεί στους δρόμους κατά τη διάρκεια της υπαίθριας  λαϊκής αγοράς.
     12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη επέκτασης του νέου νομαρχιακού μεγάρου στην περιοχή Κοτρώνι Πάτρας.
     13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις διαδικασίες αξιοποίησης του Σταθακοπούλειου Ιδρύματος.
     14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη συντήρησης και ανακαίνισης πινακίδων στην εθνικό οδό Πατρών-Κορίνθου.
     15)  Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία η Ένωση Πληροφορικών Ελλάδας ζητεί την προκήρυξη θέσεων στον επικείμενο διαγωνισμό του Α.Σ.Ε.Π., για τους κλάδους πληροφορικής ΠΕ19 και ΠΕ20.
     16) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Γερεμπακάκης Γιάννης ζητεί τη διαγραφή του από το Τ.Ε.Β.Ε..
     17) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Τσακουρίδης Ιωάννης ζητεί τη ρύθμιση των χρεών του προς το Τ.Σ.Α..
     18)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία η κ. Δημητρίου Μαρία ζητεί τη μετάταξη του συζύγου της.
     19) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Σιληθωμάς Γρηγόριος ζητεί φορολογικές ελαφρύνσεις για τους καρκινοπαθείς.
     20) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Μοσχίδης Σάββας ζητεί τη μεταφορά άδειας πώλησης τσιγάρων από τα Γιαννιτσά στο Μελίσσι.
     21) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ  κατέθεσε αναφορά, με την οποία η εταιρεία «ELASTOCOM –ΑΦΟΙ ΡΑΠΤΗ Ο.Ε.» ζητεί την ανάκληση της απόφασης της Νομαρχίας Σερρών «Περί καθορισμού ορίων του οικισμού Κοίμησης».
     22) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ  κατέθεσε αναφορά, με την οποία κτηνοτρόφοι βιολογικής καλλιέργειας ζητούν να τους καταβληθεί επιδότηση χωρίς την έκδοση της άδειας λειτουργίας κτηνοτροφικής εγκατάστασης.
     23) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο  δήμαρχος Ανατολικού Ζαγορίου ζητεί τη σύσταση δύο θέσεων εργασίας στο Κ.Ε.Π. του δήμου του.
     24) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία  η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί την άμεση κάλυψη των κενών οργανικών θέσεων του Πυροσβεστικού Σώματος.
     25) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Πρωτοβάθμια ΄Ενωση Λιμενικού Σώματος Νομών Αργολίδας-Κορινθίας-Αρκαδίας διαμαρτύρεται για τον τρόπο μεταθέσεων του προσωπικού του Λιμενικού Σώματος.
     26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην ανάγκη αναβάθμισης των τουριστικών υποδομών στην περιοχή Λασιθίου.
     27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην εγγραφή των πιστοποιημένων αποφοίτων Ι.Ε.Κ. σε αντίστοιχα τμήματα των Τ.Ε.Ι..
     28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στο πρόβλημα καταστροφής από το δάκο ελαιοπαραγωγής στην περιοχή  Μεραμβέλλου.
     29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Εθνική Συνομοσπονδία Ατόμων με  Ειδικές Ανάγκες ζητεί τη χορήγηση του επιδόματος θέρμανσης στα άτομα με αναπηρία.
     30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Δημοτική Επιχείρηση Πολιτιστικής Τουριστικής Ανάπτυξης Σητείας ζητεί την αποστολή της απόφασης μονιμοποίησης των συμβασιούχων του Κ.ΑΠ.Η. Δήμου Σητείας.
     31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ιερά Σύνοδος της Καθολικής Ιεραρχίας της Ελλάδος ζητεί την από κοινού ορκωμοσία των καθολικών και ορθοδόξων νεοσυλλέκτων στο Κέντρο Εκπαίδευσης Υγειονομικού  Άρτας.
      32) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά, με την οποία η Ομοσπονδία Αναπήρων και Θυμάτων Πολέμου Κρήτης ζητεί την αναπροσαρμογή των πολεμικών συντάξεων, την αναβάθμιση της υγειονομικής περίθαλψης των  μελών της κ.λπ..
     33) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Μάρκος Πατεράκης, πτυχιούχος του Τμήματος Βιοχημείας του Πανεπιστημίου Ιωαννίνων ζητεί, να του δοθεί η δυνατότητα να συμμετέχει σε διαγωνισμούς του Α.Σ.Ε.Π..
     34) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί την αύξηση της επιχορήγησής της, την καταβολή του επιδόματος θέρμανσης στους αναπήρους κ.λπ..
     35) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά, με την οποία τα Σωματεία  Εργατοϋπαλλήλων Καπνοβιομηχανίας «ΚΑΡΕΛΙΑ», Εργατοτεχνιτών και Υπαλλήλων «ΣΕΠΑΚ Α.Ε.» και Εργαζομένων «ΓΕΩΡΓΙΑΔΗ» ζητούν την καταψήφιση της τροπολογίας σχετικά με την αύξηση του συντελεστή της φορολογίας τσιγάρων.
     36) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στις προτάσεις της Πανελλήνιας Ομοσπονδίας Ξενοδόχων για την οικονομική στήριξη των μικρομεσαίων ξενοδοχειακών επιχειρήσεων.
     37) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην υποβάθμιση των παραγωγικών σχολών του Ε.Ο.Τ..
     38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στον προγραμματισμό της ολοκλήρωσης του Β.Ο.Α.Κ..
     39)  Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά, με την οποία ο κ. Δημήτριος Αλμαλής ζητεί την εκπρόθεσμη μετάκληση αλλοδαπών.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 12331/29-6-06 ερώτηση του Βουλευτή κ. Ιωάννη Μανώλη δόθηκε με το υπ’ αριθμ. ΤΚΕ/Φ2/16574/20-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμ. πρωτ. 12331/29-6-06, που κατέθεσε στη Βουλή ο Βουλευτής κ. Γιάννης Μανώλης με θέμα: «Προκήρυξη 450 κενών οργανικών θέσεων στα ΕΛ.ΤΑ. με διαδικασίες Α.Σ.Ε.Π.», σας γνωρίζουμε ότι:
     Η πρόσληψη προσωπικού στα ΕΛ.ΤΑ. διενεργείται σύμφωνα με τις διατάξεις του άρθρου 1 παρ. 3 του ν. 2527/97, όπως ισχύει, από τον ίδιο το φορέα με έλεγχο του Α.Σ.Ε.Π..
     Σύμφωνα με την παρ. 2 του άρθρου 18 του ν. 2190194, όπως ισχύει, αν ο χρόνος αποκτηθείσας εμπειρίας, σε καθήκοντα της ίδιας ή παρεμφερούς ειδικότητας με αυτή της προκηρυσσόμενης θέσης, διανύθηκε σε Υπηρεσίες του Δημοσίου, σε Ν.Π.Δ.Δ., Ο.Τ.Α. α'ή β΄ βαθμού, σε Ν.Π.Ι.Δ. του δημόσιου τομέα της παρ. 1 του άρθρου 14 του ν. 2190194, όπως ισχύει, ή σε, φορείς της παρ. 3 του άρθρου 1 του ν. 2527/97 και είναι, αθροιστικά, ίσος ή μεγαλύτερος των είκοσι τεσσάρων μηνών, ο αριθμός των μονάδων για το κριτήριο της κατά τα ανωτέρω αποκτηθείσας εμπειρίας προσαυξάνεται κατά 50%. Τα ανωτέρω εφαρμόζονται σε προκηρύξεις που θα εκδοθούν μέχρι την 31η Δεκεμβρίου 2007 και για χρόνο εμπειρίας που αποκτήθηκε από το 1990 μέχρι την ημερομηνία δημοσίευσης του νόμου, δηλαδή στις 23 Φεβρουαρίου 2005.
     Σύμφωνα με τις διατάξεις της παραγράφου 2 του άρθρου 3 του ν. 3051/2002 τα μέλη των ανεξάρτητων αρχών και οι αναπληρωτές τους, όπου προβλέπονται από τις κείμενες διατάξεις, επιλέγονται από τη Βουλή σύμφωνα με το άρθρο 101 Α, παράγραφος 2 του Συντάγματος και την προβλεπόμενη από τον Κανονισμό της Βουλής διαδικασία και διορίζονται με απόφαση του κατά περίπτωση αρμόδιου Υπουργού εντός προθεσμίας 15 ημερών από την κοινοποίηση σε αυτόν της απόφασης της διάσκεψης των Προέδρων της Βουλής.
     Σας ενημερώνουμε ότι όπως μας γνώρισε η Πρόεδρος της Βουλής με το αριθ. 1867/13.7.2006 έγγραφό της, η Διάσκεψη των Προέδρων της Βουλής επέλεξε Αντιπρόεδρο και μέλη του Α.Σ.Ε.Π. για την κάλυψη των θέσεων όσων είχε λήξει η θητεία. Θα ακολουθήσει άμεσα η υπουργική απόφαση διορισμού τους.
     Θέμα εξάλλου νομιμότητας λειτουργίας του Α.Σ.Ε.Π. δεν τίθεται, διότι η θητεία όσων μελών έχει ήδη λήξει παρατείνεται αυτοδικαίως μέχρι το διορισμό νέων μελών σύμφωνα με το τελευταίο εδάφιο της προαναφερομένης παραγράφου του άρθρου 3 του ίδιου νόμου.
     Σε ότι αφορά θέματα αρμοδιότητας του Α.Σ.Ε.Π., σας ενημερώνουμε ότι το Α.Σ.Ε.Π. λειτουργεί ως συνταγματικά κατοχυρωμένη ανεξάρτητη αρχή σύμφωνα με τις διατάξεις του Συντάγματος και του ν. 3051/2002 (ΦΕΚ 22Α Α'), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές, παρά μόνο σε κοινοβουλευτικό έλεγχο σύμφωνα με τον Κανονισμό της Βουλής.
     Παρόλα αυτά διαβιβάσαμε την εν λόγω ερώτηση στο Α.Σ.Ε.Π. και σας αποστέλλουμε συνημμένα το με αριθμ. πρωτ. 28507/12.7.06 έγγραφό του.
     Κατά τα λοιπά αρμόδιο να απαντήσει είναι το συνερωτώμενο Υπουργείο Μεταφορών και Επικοινωνιών.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 12455/4-7-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΤΚΕ/Φ2/16603/20-7-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης με αριθμ. πρωτ. 12455/4.7.2006 που κατέθεσε στη Βουλή ο Βουλευτής κ. Φώτης Κουβέλης με θέμα «Διορισμός επιτυγχόντων στο διαγωνισμό του Α.Σ.Ε.Π. του έτους 1998 μετά από αποφάσεις του Σ.τ.Ε.», θέτουμε υπόψη σας τα εξής:
     Σύμφωνα με τις διατάξεις του άρθρου 5 του ν. 3320/05, οι διατάξεις της παρ. 17 του άρθρου 17 του ν. 2190194, όπως αυτή προστέθηκε με την παρ. 12 του άρθρου 2 του ν. 2527/97, εφαρμόζονται για όλους τους υποψηφίους, οι οποίοι στο γραπτό διαγωνισμό του Α.Σ.Ε.Π. έτους 1998 έλαβαν βαθμολογία ίση ή ανώτερη της καθορισμένης βάσης, εφόσον, μετά από υποβολή νέων συμπληρωματικών δηλώσεων προτίμησης κατατάσσονται βάσει νέου πανελλήνιου πίνακα, σε σειρά διοριστέου, ύστερα από την αριθμ. 2396/04 απόφαση της Ολομέλειας του Συμβουλίου της Επικρατείας.
     Περαιτέρω, σύμφωνα με τις ανωτέρω διατάξεις της παρ. 17 του άρθρου 17 του ν. 2190/94, όπως ισχύει, υποψήφιος ο οποίος επιτυγχάνει, βάσει αμετάκλητης απόφασης διοικητικού δικαστηρίου, ακύρωση της σειράς εγγραφής του στον πίνακα επιτυχίας, η οποία συνεπάγεται κατάταξή του σε ανώτερη σειρά, εντάσσεται στην οικεία σειρά του πίνακα επιτυχίας. Εφόσον η νέα σειρά παρέχει σ΄ αυτόν δικαίωμα εγγραφής του στον πίνακα διοριστέων, διορίζεται σε κενή θέση της υπηρεσίας στην οποία βάσει της δήλωσης προτίμησής του θα διοριζόταν, αν εξαρχής είχε εγγραφεί στη σειρά αυτή. Αν δεν υπάρχει κενή θέση διορίζεται σε προσωποπαγή θέση που συνιστάται με την απόφαση διορισμού και καταλαμβάνει την πρώτη θέση που θα κενωθεί στον οικείο φορέα, οπότε καταργείται αυτοδικαίως η προσωποπαγής θέση.
     Σε ότι αφορά θέματα αρμοδιότητας του Α.Σ.Ε.Π., σας ενημερώνουμε ότι το Α.Σ.Ε.Π. λειτουργεί ως συνταγματικά κατοχυρωμένη ανεξάρτητη αρχή σύμφωνα με τις διατάξεις του Συντάγματος και του ν. 3051/2002 (ΦΕΚ 22Α Α'), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή σε άλλες διοικητικές αρχές, παρά μόνο σε κοινοβουλευτικό έλεγχο σύμφωνα με τον Κανονισμό της Βουλής.
     Παρόλα αυτά διαβιβάσαμε την εν λόγω Ερώτηση στο Α.Σ.Ε.Π. και σας αποστέλλουμε συνημμένα το με αριθμ. πρωτ. 29093/18.7.2006 έγγραφό του.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3.Στην με αριθμό 11139/29-5-06 ερώτηση του Βουλευτή κ. Πέτρου Μαντούβαλου, δόθηκε με το υπ’ αριθμ. Υ/Α/:206/22-6-06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση, σε ότι μας αφορά, σας διαβιβάζουμε συνημμένως το υπ’ αρ. Πρωτ. 9095/6-5-06 έγγραφο, μετά της συνημμένης βεβαίωσης, του Προέδρου του Εθνικού Συμβουλίου Ραδιοτηλεόρασης, στο οποίο αναλύεται-απαντάται το θιγόμενο στην αναφορά σας θέμα.
     Επιπροσθέτως, θα ήθελα να επισημάνω ότι η βούληση της Κυβέρνησης είναι να μπει ένα τέλος στην αναρχία που διέπει, εδώ και χρόνια, το ραδιοτηλεοπτικό τοπίο στη χώρα μας προς αυτή την κατεύθυνση, η Κυβέρνηση προτίθεται να νομοθετήσει έτσι ώστε να διαμορφωθεί ένα εξορθολογισμένο πλαίσιο κανόνων για τη λειτουργία των Μ.Μ.Ε. και κατ' επέκταση για την αδειοδότηση των ηλεκτρονικών Μ.Μ.Ε..
     Ο Υπουργός
     ΘΕΟΔΩΡΟΣ ΡΟΥΣΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 11229/30.5.06 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 205/22.6.06 έγγραφο από τον Υπουργό Επικρατείας η ακόλουθη απάντηση:
     «Σχετικώς με την ανωτέρω ερώτηση σε ότι μας αφορά, σας διαβιβάζουμε συνημμένως το υπ' αρ. Πρωτ. 15011/14-6-06 Υ.Σ. της Διεύθυνσης Εποπτείας, στο οποίο αναλύεται - απαντάται το θιγόμενο στην ερώτηση σας ζήτημα.
     Ο Υπουργός
     ΘΕΟΔΩΡΟΣ ΡΟΥΣΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 10680/15.5.06 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Απόστολου Φωτιάδη, Γεωργίου Ντόλιου, Γρηγορίου Νιώτη και Πέτρου Ευθυμίου δόθηκε με το υπ’ αριθμ. Φ900α/5077/8588/9.6.06 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 10680/15-5-2006 Ερώτησης, που κατέθεσαν οι Βουλευτές, κύριοι Μιχάλης Καρχιμάκης, Βασίλης Οικονόμου, Απόστολος Φωτιάδης, Γιώργος Ντόλιος, Γρηγόρης Νιώτης και Πέτρος Ευθυμίου, σχετικά με το χρόνο της στρατιωτικής θητείας, σας γνωρίζουμε τα ακόλουθα:
     Το Υπουργείο Εθνικής Άμυνας έχει να αντιμετωπίσει αφενός τις συνέπειες του δημογραφικού προβλήματος και αφετέρου την απαίτηση της κοινωνίας για διαμόρφωση της θητείας, κατά τρόπο, που να μην θεωρείται τροχοπέδη στην προσπάθεια του κάθε νέου για δημιουργία και εξέλιξη. Σε κάθε περίπτωση, άποψη της πολιτικής Ηγεσίας του ΥΠ.ΕΘ.Α. είναι ότι ο χρόνος της στρατιωτικής θητείας αποτελεί μία δημιουργική περίοδο της ζωής των νέων, οφειλόμενο χρέος προς την Πατρίδα και υψίστη τιμή.
     Το θέμα της ενδεχόμενης μείωσης της στρατιωτικής θητείας αποτελεί, εν αντιθέσει με το παρελθόν, αντικείμενο σοβαρού προβληματισμού και μελέτης για το ΥΠ.ΕΘ.Α και αναζητούνται τρόποι, ώστε η μείωση της θητείας, εάν και εφόσον πραγματοποιηθεί, να μην επηρεάσει στο παραμικρό το αξιόμαχο των Ενόπλων Δυνάμεων.
     Ο Υπουργός
     ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     6. Στην με αριθμό 11309/31.5.06 ερώτηση του Βουλευτή κ. Ιωάννου Δραγασάκη, δόθηκε με το υπ’ αριθμ. Β13-305/21-6-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. Ιωάννης Δραγασάκης, με θέμα «Σοβαροί οι κίνδυνοι για την υγεία των πολιτών από έλλειψη μέτρων για την ποιότητα του νερού» και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου- Γ.Γ.Καταναλωτή του Υπ. Ανάπτυξης, σας επισυνάπτουμε το με αριθμ. πρωτ. 11294/15.06.2006 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.).
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 12405/30-6-06 ερώτηση των Βουλευτών κκ. Βέρας Νικολαίδου και Σταύρου Σκοπελίτη δόθηκε με το υπ’ αριθμ. Β-1376/18-7-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 12405/30-6-06, που κατέθεσαν στη Βουλή οι Βουλευτές κυρία Βέρα Νικολαϊδου και κύριος Σταύρoς Σκοπελίτης, σας διαβιβάζουμε το 1.1.4/1112/4-7-06 έγγραφο των Ελληνικών Ταχυδρομείων, με το οποίο παρέχονται πληροφορίες για το θιγόμενο θέμα.
     Ο Υπουργός
     ΜΙΧΑΛΗΣ ΛΙΑΠΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     8. Στην με αριθμό 12335/29-6-06 ερώτηση του Βουλευτή κ. Αθανάσιου Λεβέντη δόθηκε με το υπ’ αριθμ. Δ3/Α/15048/19-7-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης με αριθμό 12335/29-6-06, που κατέθεσε στη Βουλή των Ελλήνων ο Βουλευτής κ. Θανάσης Λεβέντης, σχετικά με καταγγελία των εργαζομένων στα ΕΛΛΗΝΙΚΑ ΠΕΤΡΕΛΑΙΑ (ΕΛ.ΠΕ.) για επικίνδυνο ρήγμα σε αγωγό και με βάση τα όσα μας ενημέρωσε η διοίκηση των ΕΛ.ΠΕ. Α.Ε., σας γνωστοποιούμε ότι:
     Η διαφυγή μικρής ποσότητας καυσαερίων από τον αγωγό, που τα οδηγεί προς την κεντρική καμινάδα της εγκατάστασης, ουδεμία σχέση έχει με θέματα επικινδυνότητας και ασφάλειας των εργαζομένων.
     Το πρόβλημα στον αναφερόμενο καπναγωγό είχε σχέση με τον ασυνήθιστο θόρυβο που προκαλούσε η διαρροή και που, ανάλογα με τη διεύθυνση του αέρα, πιθανόν να δημιουργούσε υπέρβαση των θεσμοθετημένων ορίων στα όρια της εγκατάστασης.
     Η εταιρεία ενημέρωσε αμέσως τη Νομαρχιακή Αυτοδιοίκηση και το Υ.ΠΕ.ΧΩ.Δ.Ε. τόσο για το πρόβλημα, όσο και για τα μέτρα που έλαβε για την αντιμετώπιση της πιθανής όχλησης (εγκατάσταση κατάλληλων ηχοπετασμάτων για τον περιορισμό του θορύβου), μέχρις οριστικής επίλυσης του προβλήματος, με παραλαβή υλικών από το εξωτερικό, οπότε και σταμάτησε την λειτουργία των εμπλεκομένων μονάδων από 12 Ιουνίου 2006, για την πλήρη αποκατάσταση του προβλήματος. Για την διακοπή της λειτουργίας των εν λόγω μονάδων η εταιρεία ενημέρωσε τις αρμόδιες Υπηρεσίες (Υ.ΠΕ.ΧΩ.Δ.Ε. και Νομαρχιακή Αυτοδιοίκηση).
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     9. Στην με αριθμό 12414/30-6-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 66795/ΙΗ/18-7-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 12414/30-6-06, την οποία κατέθεσε ο Βουλευτής κ. Μαν. Σοφ. Στρατάκης σχετικά με την εισαγωγή των υποψηφίων στην Τριτοβάθμια Εκπαίδευση μετά την καθιέρωση της νέας βαθμολογικής βάσης, σας γνωρίζουμε τα ακόλουθα:
     1. Τα προβλήματα, τα οποία ενδεχομένως θα προκύψουν από τη μη εισαγωγή σπουδαστών σε Τμήματα Τ.Ε.Ι. θα αντιμετωπιστούν με τη μετεξέλιξη των Τμημάτων αυτών. Η μέχρι πρότινος αλόγιστη δημιουργία Τμημάτων οδήγησε από μόνη της στην απαξίωση των ιδίων των Τμημάτων. Ενδεικτικά αναφέρεται η δημιουργία και λειτουργία 15 τμημάτων γεωτεχνικής κατεύθυνσης στα Τ.Ε.Ι., πέραν των αντίστοιχων του πανεπιστημιακού τομέα της Ανωτάτης Εκπαίδευσης.
     2. Σχετικά με το σχεδιασμό για την άμεση αναμόρφωση των προγραμμάτων σπουδών στα Τμήματα αυτά, ήδη το ΥΠ.Ε.Π.Θ. με σχετική Υπουργική Απόφαση κατ' εξουσιοδότηση του νόμου 3404/2005, έδωσε τις απαραίτητες κατευθύνσεις σύνταξης νέων σύγχρονων προγραμμάτων σπουδών, σύμφωνα με τα ευρωπαϊκά δεδομένα, ώστε τα Τμήματα να εκσυγχρονίσουν τα προγράμματά τους και να τα καταστήσουν ανταγωνιστικά και ελκυστικά για τους σπουδαστές, προσαρμόζοντάς τα συγχρόνως και στις απαιτήσεις της αγοράς εργασίας.
     Ο Υφυπουργός
     ΣΠΥΡΙΔΩΝ ΤΑΛΙΑΔΟΥΡΟΣ»)
     ΠΡΟΕΔΡΕΥΩΝ (Ιωάννης Τραγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 7 Σεπτεμβρίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 949/4.9.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Κωνσταντίνου Γείτονα προς τον Υπουργό Δημόσιας Τάξης, σχετικά με τη λήψη μέτρων για την οργάνωση της αστυνόμευσης στους σχολικούς χώρους κ.λπ..
     2. Η με αριθμό 955/4.9.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τους Υπουργούς Απασχόλησης και Κοινωνικής Προστασίας και Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων για την προστασία των δικαιωμάτων των εργαζομένων στους παιδικούς σταθμούς.
     3. Η με αριθμό 952/4.9.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των πρόσφατων αποφάσεων του Ευρωπαϊκού Δικαστηρίου και του Αρείου Πάγου για τους συμβασιούχους του δημοσίου κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής)
     1. Η με αριθμό 951/4.9.2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Χρύσας Μανωλιά προς τον Υπουργό Αγροτικής Ανάπτυξης και Τροφίμων, σχετικά με το σχεδιασμό του Υπουργείου για τη στήριξη της καπνοκαλλιέργειας στο Νομό Ροδόπης κ.λπ..
     2. Η με αριθμό 954/4.9.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με την προστασία της δημόσιας υγείας από την καύση των σκουπιδιών του Δήμου Οινοφύτων Βοιωτίας κ.λπ..
     3. Η με αριθμό 953/4.9.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Αγροτικής Ανάπτυξης και Τροφίμων και Υγείας και Κοινωνικής Αλληλεγγύης, σχετικά με τη διάθεση ακατάλληλης ποσότητας κρέατος στην ελληνική αγορά κ.λπ..
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εμπορικής Ναυτιλίας: «Σύσταση Ινστιτούτου Ναυτικής Κατάρτισης  με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις».
     Ως γνωστόν, το νομοσχέδιο χθες συζητήθηκε και ψηφίστηκε επί της αρχής. Σήμερα θα συζητήσουμε τα άρθρα του νομοσχεδίου και τρεις υπουργικές τροπολογίες σε μία ενότητα. 
     Το λόγο έχει ο εισηγητής της Πλειοψηφίας κ. Ιωάννης Πίττας.
     ΙΩΑΝΝΗΣ ΠΙΤΤΑΣ:  Κύριοι συνάδελφοι, μετά τη διεξαχθείσα χθες συζήτηση επί της αρχής του νομοσχεδίου και μετά τις νομοτεχνικές βελτιώσεις που έγιναν από τον κύριο Υπουργό, στο άρθρο 2 με τη συμμετοχή στο Διοικητικό Συμβούλιο του Ινστιτούτου δύο ακόμη μελών, προτεινομένων από το Ναυτικό Επιμελητήριο και από την Π.Ν.Ο. και στο άρθρο 3 με την προσθήκη της ίδρυσης Κέντρων και Παραρτημάτων Ναυτικής – Ναυτιλιακής Κατάρτισης, έγιναν ουσιαστικές βελτιώσεις.
      Παράλληλα με τις κατηγορηματικές δηλώσεις του κυρίου Υπουργού Εμπορικής Ναυτιλίας για δωρεάν χορήγηση του ναυτικού πιστοποιητικού στους ανέργους και δωρεάν κατάρτιση αυτών και για την επεξήγηση του όρου «δίδακτρα», που σημαίνει δωρεάν για τον καταρτιζόμενο, θέλω να τονίσω ότι το Ινστιτούτο Ναυτικής Κατάρτισης δεν κάνει εκπαίδευση. Δεν υποκαθιστά τις Α.Ε.Ν.. Δεν εμπλέκεται το Υπουργείο Παιδείας, δεν εμπλέκεται ο Ο.Α.Ε.Δ.. Παρέχει κατάρτιση και επιμόρφωση, περαιτέρω εξειδίκευση σε ειδικότητες άνεργων ναυτικών, που αποκτούνται μόνο και μόνο από θαλάσσια υπηρεσία, ακόμα και με μερικές εξετάσεις.
     Σήμερα, όμως, τα κατώτερα πληρώματα πρέπει να εκπαιδευτούν σύμφωνα με τις σύγχρονες ανάγκες των πλοίων και τις τεχνολογικές εξελίξεις. Παρέχει τη δυνατότητα -και αυτό δεν πρέπει να διαφεύγει της προσοχής μας- της κατάρτισης και επιμόρφωσης σε ναυτιλιακές και λιμενικές ειδικότητες. Μιλάμε για ειδικά προγράμματα, για ανάγκες σε έργα υποδομής για την καταστολή της λαθρομετανάστευσης, για την ασφάλεια λιμένων κ.λπ..
     Δεν θίγει το Κ.Ε.Σ.Ε.Ν., το οποίο θα λειτουργεί, όπως λειτουργούσε μέχρι σήμερα. Απλά συμπληρώνει το νόμο για τη ναυτική εκπαίδευση. Υπάγεται στην αρμοδιότητα του Υπουργείου Εμπορικής Ναυτιλίας και το αναβαθμίζει. Αποτελεί μία σύγχρονη πρόταση και καλύπτει ένα σημαντικό κενό, το οποίο έπρεπε να έχουν συμπληρώσει οι προηγούμενες κυβερνήσεις.
     Από εκεί και πέρα, πιστεύω ότι η Αξιωματική Αντιπολίτευση, κατά το χρόνο της διακυβέρνησης της χώρας από εκείνη, έκανε μία σημαντική παράλειψη και επέδειξε αδιαφορία σχετικά με την επιμόρφωση των ανέργων ναυτικών των κατωτέρων πληρωμάτων. 
     Σε μία προσπάθεια να βρουν δουλειά οι άνεργοι ναυτικοί, κανείς δεν είπε ότι με το σχέδιο νόμου λύνεται οριστικά το πρόβλημα της ανεργίας των ναυτικών. Απλώς δίνεται η δυνατότητα να μειωθεί σημαντικά η ανεργία τους. Και είναι απορίας άξιο πώς η Αξιωματική Αντιπολίτευση καταψηφίζει το σχέδιο νόμου, αν και δεν διαφωνεί με την κατάρτιση και επιμόρφωση, δεν διαφωνεί με το γεγονός ότι δεν πρέπει να χαθούν κοινοτικοί πόροι. Χρησιμοποιεί ένα  υποκριτικό επιχείρημα, το οποίο λέει: «Δεν λύνεται το πρόβλημα της ανεργίας των ναυτικών. Και εμείς έχουμε πρόταση νόμου, την οποία θα φέρουμε και με την οποία, με την ίδρυση ενός οργανισμού απασχόλησης ναυτικού δυναμικού, θα λυθεί οριστικά το πρόβλημα της ανεργίας». 
     Αυτό, κατά την εκτίμησή μας, είναι υποκρισία, διότι εσείς αδιαφορήσατε, κύριοι συνάδελφοι της Αξιωματικής Αντιπολίτευσης, τότε που ήσασταν κυβέρνηση και διατηρήσατε σε μη επιμόρφωση και μη κατάρτιση μία σημαντική τάξη, τη ναυτική τάξη. 
     Με το άρθρο 1 του νομοσχεδίου συνιστάται ανώνυμη εταιρεία, «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.». Λειτουργεί χάριν του δημοσίου συμφέροντος, εποπτεύεται από το Υπουργείο Εμπορικής Ναυτιλίας και έχει έδρα τον Πειραιά. 
     Το άρθρο 2 αναφέρεται στη διοίκηση της ανωνύμου εταιρείας. Μιλάει για επταμελές Διοικητικό Συμβούλιο, το οποίο έχει γίνει εννεαμελές, με την προσθήκη των δύο μελών που προτείνονται από το Ναυτικό Επιμελητήριο και από την Π.Ν.Ο., Πρόεδρο και Διευθύνοντα Σύμβουλο. 
     Για το σκοπό και τις δραστηριότητες της εταιρείας μιλήσαμε πάρα πολύ και χθες. Είπαμε ότι σκοπός είναι η κατάρτιση και η επιμόρφωση των ναυτικών. Η χρηματοδότηση γίνεται από εθνικούς ή κοινοτικούς πόρους και δίνει τη δυνατότητα περαιτέρω εξειδίκευσης απασχολουμένων και άνεργων ναυτικών, ειδικοτήτων ναυτιλιακού τομέα και λιμενικών επαγγελμάτων. Έχουμε λοιπόν και εργαζόμενους στο ναυτιλιακό τομέα οι οποίοι καταρτίζονται και επιμορφώνονται όπως και εργαζόμενους σε ναυτικά και λιμενικά επαγγέλματα. 
     Στο άρθρο 3 έγινε η συμπλήρωση για την ίδρυση Παραρτημάτων Ναυτικής, Ναυτιλιακής Κατάρτισης στην περιφέρεια, κάτι εξαιρετικά σημαντικό για περιφέρειες που έχουν πολλούς ναυτικούς και ναυτικές δραστηριότητες. Αυτό το ινστιτούτο δίνει ανάπτυξη στην περιφέρεια. 
     Επίσης, έχει σκοπό την έρευνα και τη μελέτη για το ποιες είναι οι ανάγκες της κατάρτισης. Συνεργάζεται με τον Ο.Α.Ε.Δ.. Συνεργάζεται και με άλλους φορείς του ελληνικού δημοσίου, νομικά και φυσικά πρόσωπα και διενεργεί έρευνες και εκπόνηση μελετών. Παρέχεται το «Ναυτικό Πιστοποιητικό», του οποίου οι προϋποθέσεις και οι όροι καθορίζονται με κοινή απόφαση των Υπουργών Απασχόλησης και Κοινωνικής Προστασίας και Εμπορικής Ναυτιλίας. 
     Στο άρθρο 4, αναφέρονται το μετοχικό κεφάλαιο και οι πόροι της εταιρείας. Μιλήσαμε για το θέμα των διδάκτρων των καταρτιζομένων, ότι δηλαδή δεν θα πληρώνουν δίδακτρα και ότι είναι δωρεάν η κατάρτιση.
     Στο άρθρο 6, αναφέρεται ότι το Διοικητικό Συμβούλιο καταρτίζει το καταστατικό. 
     Στο άρθρο 7, αναφέρονται θέματα προσωπικού. 
     Στο άρθρο 8, δίνεται η δυνατότητα να επιβάλλονται διοικητικές κυρώσεις στους νηογνώμονες ως ενδιάμεσο μέτρο και πριν φθάσουμε στο μέτρο της άρσης της παρασχεθείσας εξουσιοδότησης, δηλαδή από το ένα άκρο να μη φθάσουμε στο άλλο. Δεν υπήρχε μία ενδιάμεση ποινή.
     Με το άρθρο 9, δίνεται η δυνατότητα σε προσωπικό πλωτών μέσων, σε λιμενεργατικό προσωπικό -χειριστές ανυψωτικών και φορτωτικών μηχανημάτων, οδηγούς- ανάλογα με την αρχαιότητα που έχουν και είναι εγγεγραμμένοι στα μητρώα των ναυτικών, να προσλαμβάνονται στα λιμάνια.
     Με το άρθρο 10, καθορίζεται ο μέγιστος αριθμός πλοίων όπου μπορεί να παρέχει ταυτόχρονα υπηρεσία ο ίδιος τεχνικός ασφάλειας και ο ελάχιστος ημερήσιος χρόνος υποχρεωτικής απασχόλησης και παρουσίας επί του πλοίου κατά το διάστημα που εκτελούνται οι εργασίες. 
     Για τις τροπολογίες που κατατέθηκαν, θέλω να πω τα εξής: 
     Με την υπ’ αριθμόν 735 τροπολογία δίνεται η δυνατότητα να υπηρετήσουν στο Γραφείο Εσωτερικών Υποθέσεων του Υπουργείου Εμπορικής Ναυτιλίας περισσότερα στελέχη, καθώς δεν απαγορεύεται πλέον με την τροπολογία να υπηρετήσουν όσοι έχουν τελέσει πταίσμα ή τροχαίο αδίκημα, για το οποίο επιβάλλεται από το νόμο χρηματική ποινή. Σημειωτέον ότι η Αστυνομία έχει επιεικέστερη διάταξη γι’ αυτό το θέμα. 
     Με την υπ’ αριθμόν 736 τροπολογία αντιμετωπίζεται το θέμα του υπηρεσιακού κωλύματος στα συμβούλια κρίσεως, δηλαδή εάν Υπαρχηγός ή κάποιος αρχιπλοίαρχος λόγω κωλύματος δεν μπορεί να συμμετέχει, δίνεται η δυνατότητα αντικατάστασης από αξιωματικούς του ιδίου βαθμού.
     Με την υπ’ αριθμόν 737 τροπολογία ισχύει το ίδιο καθεστώς και για τους προσληφθέντες λιμενοφύλακες πριν από το ν. 3079/2002, δηλαδή οι προσληφθέντες από το 2002 και μετά είναι μέτοχοι του Μετοχικού Ταμείου, αλλά με τον τρόπο αυτό δεν ήταν οι προηγούμενοι. Ως εκ τούτου υπάρχει αυτή η ρύθμιση. 
     Εισάγεται, επίσης, στο Λιμενικό Σώμα η βαθμίδα των «ευδοκίμως τερματισάντων τη σταδιοδρομία», ως κατηγορία ενδιάμεση για όσους δεν πληρούν τις προϋποθέσεις προαγωγής, αλλά δεν κρίνονται και αποστρατευτέοι. 
     Με την παράγραφο 3 της τροπολογίας δίνεται η δυνατότητα συμμετοχής κατωτέρων αξιωματικών στα προξενικά λιμεναρχεία ως επικουρικό προσωπικό, δίπλα στους ναυτικούς ακολούθους. Δηλαδή, πολλοί από αυτούς τους κατώτερους αξιωματικούς έχουν ειδικά προσόντα ή έχουν μετεκπαιδευτεί, κάτι που είναι πολύ χρήσιμο για τις υπηρεσιακές ανάγκες αυτών των λιμεναρχείων. 
     Ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Και εμείς ευχαριστούμε. 
     Από τον Πρόεδρο του Συνασπισμού Ριζοσπαστικής Αριστεράς κ. Αλαβάνο, λάβαμε επιστολή με την οποία στο παρόν νομοσχέδιο ορίζει ως Κοινοβουλευτικό Εκπρόσωπο το Βουλευτή κ. Γιάννη Δραγασάκη.
     Το λόγο έχει εκ μέρους του ΠΑ.ΣΟ.Κ. ο συνάδελφος εισηγητής κ. Παναγιώτης Ρήγας.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
     Κύριοι συνάδελφοι, όλοι οι συνάδελφοι από πλευράς του ΠΑ.ΣΟ.Κ. που πήραμε το λόγο, ξεκαθαρίσαμε χθες ότι καταψηφίζουμε το συγκεκριμένο σχέδιο νόμου, διότι δεν είναι ούτε μία ολοκληρωμένη παρέμβαση στον τομέα της αντιμετώπισης του προβλήματος της ανεργίας των ναυτικών ούτε μία αποτελεσματική και ουσιαστική παρέμβαση στο χώρο της κατάρτισης. 
     Χονδρικά και συνοπτικά, εμείς χαρακτηρίσαμε αυτό το νομοσχέδιο ως ένα νομοσχέδιο που έρχεται ευκαιριακά, κάτω από την πίεση και τον κίνδυνο της απώλειας κοινοτικών πόρων. Προσθέτει σε γραφειοκρατία, διότι δημιουργεί πάλι κρατικοδίαιτους οργανισμούς, που θα επιβαρύνουν τον κρατικό προϋπολογισμό, και τελικά, ενώ υπάρχουν άλλες δομές κατάρτισης ανά την Ελλάδα, οι οποίες είναι εν ισχύι και μερικές από αυτές ανήκουν και στο δημόσιο τομέα και χρήζουν στήριξης, εν τούτοις εμείς, βλέποντας και το πρόβλημα που υπάρχει σε κάποια κρατικά Ινστιτούτα Επαγγελματικής Κατάρτισης, δεν ενισχύουμε αυτές τις δομές, αλλά δημιουργούμε άλλη μία θνησιγενή δομή που, σύμφωνα με την πεποίθησή μας, δεν πρόκειται να έχει ούτε βιωσιμότητα ούτε πρόκειται να υλοποιήσει, να εκτελέσει και να εκπληρώσει το σκοπό για τον οποίο ιδρύεται.
     Δεν υπάρχει, λοιπόν, κανένας λόγος να μπούμε στα άρθρα του συγκεκριμένου σχεδίου νόμου. Απλώς θα ήθελα να επισημάνω ότι αυτό το οποίο ισχυρίζεστε, ότι θα δημιουργηθούν παραρτήματα με τον εσωτερικό κανονισμό λειτουργίας, αν θέλετε να το διαβεβαιώσετε και να σιγουρέψετε ότι κάτι τέτοιο θα γίνει, βάλτε το στο σχέδιο νόμου. Μιλήστε ρητά για τη δυνατότητα λειτουργίας παραρτημάτων στην περιφέρεια. Μην το αφήνετε με τη γενική διατύπωση ότι θα δημιουργηθούν κέντρα πανελλαδικής εμβέλειας και ότι τους όρους λειτουργίας θα τους προσδιορίσει υπουργική απόφαση. Βάλτε μέσα ότι θα δημιουργηθούν παραρτήματα. Δεν πιστεύω ότι αλλάζει σε τίποτα, απλώς είναι πιο δεσμευτικό και πιο συγκεκριμένο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα το δεχθούμε αυτό, κύριε συνάδελφε.
     ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Υπουργέ.
     Όσον αφορά τις τροπολογίες που ενσωματώθηκαν στο σχέδιο νόμου και αποτελούν πλέον άρθρα του: Το άρθρο 8 αναφέρεται στις κυρώσεις που επιβάλλονται στους νηογνώμονες, τους αναγνωρισμένους οργανισμούς, για πλημμελή άσκηση των καθηκόντων τους. Εκ πρώτης όψεως εμφανίζεται ως μια διάταξη η οποία έχει τη λογική της, ότι θα πρέπει να υπάρχει και μια ενδιάμεση ποινή, πριν από την οριστική αφαίρεση της αδείας. Όμως, πιστεύουμε ότι θα πρέπει να είμαστε πάρα πολύ προσεκτικοί,  γιατί θεωρείται ως έχων ίση ευθύνη και ο εντεταλμένος υπάλληλος, δηλαδή ένας απλός ιδιωτικός υπάλληλος του αναγνωρισμένου οργανισμού, ο οποίος θα κληθεί αλληλέγγυα με τον οργανισμό και με τον πρόεδρο του οργανισμού ή το διοικητικό συμβούλιο να πληρώσει το ίδιο χρηματικό πρόστιμο, το οποίο κυμαίνεται από 300.000 έως 500.000 ευρώ για πλημμελή άσκηση καθηκόντων. Και εδώ μπαίνει ένα ζήτημα. Ποιος άλλος υπάλληλος στο δημόσιο ή τον ιδιωτικό τομέα έχει τέτοια ευθύνη και του επιβάλλεται τέτοιο μεγάλο ύψος προστίμου; 
     Για όσους ακούν, θα πρέπει να θυμίσουμε ότι οι νηογνώμονες, δηλαδή οι αναγνωρισμένοι οργανισμοί, έχουν τις ίδιες αρμοδιότητες με την κρατική υπηρεσία επιθεώρησης πλοίων. Υπάρχει, λοιπόν, για τους υπαλλήλους της επιθεώρησης πλοίων, σε περίπτωση που και αυτοί υποπέσουν σε κάποιο παράπτωμα,  το ίδιο ύψος, η ίδια ποινή, η επιβολή τέτοιου προστίμου; Πώς, λοιπόν, επιβάλλουμε στους υπαλλήλους του αναγνωρισμένου οργανισμού ή του νηογνώμονα τέτοιο ύψος εξοντωτικής ποινής; 
     Κατά την άποψή μου και σύμφωνα με το δικαιϊκό μας σύστημα, θα πρέπει να υπάρχει και να εφαρμόζεται παντού η αρχή της αναλογικότητας, δηλαδή η αρχή της βαρύτητας της πράξης με την οποία πρέπει να είναι ανάλογο το ύψος του προστίμου. Και εδώ το ύψος του προστίμου, έτσι όπως ορίζεται και μάλιστα σ΄ αυτούς πάνω στους οποίους πέφτει, μας δείχνει ότι ούτε η αρχή της αναλογικότητας εφαρμόζεται.
     Στην Ευρωπαϊκή Ένωση υπάρχει σε εξέλιξη μια οδηγία αυτήν τη στιγμή, που αναφέρεται ακριβώς στις ευθύνες των αναγνωρισμένων οργανισμών. Γιατί δεν αφήνουμε να ολοκληρωθεί αυτή η διαδικασία ή, εν πάση περιπτώσει, αν θέλουμε να επισπεύσουμε –και δεν το βρίσκω κακό- απλά να διαφοροποιήσουμε τις ποινές ως προς το ύψος τους και να δούμε πολύ προσεκτικά την ευθύνη του εντεταλμένου υπαλλήλου. Εδώ επιμένουμε ότι είναι λάθος να επιβαρύνουμε τους υπαλλήλους ενός οργανισμού με τέτοιου είδους πρόστιμα.
     Όσον αφορά τις κατά προτεραιότητα προσλήψεις των ανέργων ναυτικών στους Οργανισμούς Λιμένων Α.Ε., είπαμε και χθες ότι δεν είμαστε καθόλου εναντίον της διευκόλυνσης –για προσωρινή διευκόλυνση πρόκειται- των ανέργων Ελλήνων ναυτικών. Όμως, θα πρέπει να επισημάνουμε ότι πρόκειται για μια επτάμηνη σύμβαση και δεν είναι καθόλου σίγουρο ότι πρόκειται το σύνολο των προσλαμβανομένων με επτάμηνη σύμβαση να ανανεωθεί και να γίνει αορίστου χρόνου. Και εκεί μπαίνει σίγουρα το ζήτημα της επιλογής αυτών με τους οποίους θα υπογραφούν οι συμβάσεις αορίστου χρόνου. Εκεί, λοιπόν, κανένας δεν μας εξασφαλίζει ούτε τη διαφάνεια ούτε την αξιοκρατία ούτε τη δικαιοσύνη, με την οποία πρέπει να γίνουν οι συγκεκριμένες προσλήψεις. 
     Επίσης, δεν είναι μέσα στις δικές μας απόψεις η λογική ότι θα πρέπει τους άνεργους ναυτικούς να τους βοηθούμε να βρουν εργασία εκτός θαλάσσης. Δηλαδή, δεν έχει λογική η άποψη που λέει ότι τον άνεργο ναυτικό, για να του λύσουμε το πρόβλημα, θα πρέπει να τον κάνουμε οδηγό στον Οργανισμό Λιμένα Πειραιά. Εμείς πιστεύουμε ότι πρέπει να ασκηθούν πολιτικές απασχόλησης σε κάθε χώρο εργασίας, για να μπορούν οι άνεργοι του συγκεκριμένου χώρου, λαμβανομένης υπόψη και της όποιας κινητικότητας που πρέπει να υπάρχει στους χώρους εργασίας, να βρουν δουλειά στο χώρο εργασίας τους. 
     Τέλος στο άρθρο 10, που αφορά τους τεχνικούς ασφαλείας, εμείς, κύριε Υπουργέ, δεν έχουμε αντίρρηση. Θα προτιμούσαμε, όμως, να μην αφήσουμε μια υπουργική απόφαση να καθορίσει τον ανώτερο αριθμό πλοίων όπου μπορεί ένας τεχνικός ασφαλείας να απασχολείται. Αφού θεωρείτε ότι πρέπει να είναι μέχρι τρία τα πλοία, με τα οποία ο τεχνικός ασφαλείας θα ασχολείται, θα μπορούσαμε αυτό να το έχουμε αναφέρει και ρητά μέσα στη διάταξη. Αν μας διαβεβαιώνετε ότι η υπουργική απόφαση αυτό ακριβώς θα αναφέρει, δηλαδή  τρία κατά ανώτερο όριο πλοία θα έχει στην ευθύνη του ο τεχνικός ασφαλείας,  εμείς δεν έχουμε καμία αντίρρηση να δεχθούμε τη συγκεκριμένη τροπολογία. 
     Εν τάχει για τις τρεις άλλες τροπολογίες: 
     Κύριε Υπουργέ, εμείς θα περιμέναμε να υπάρξει και στον τομέα των λιμενικών, είτε αφορά τη βαθμολογική τους εξέλιξη ή τα μισθολογικά τους, μια ολοκληρωμένη παρέμβασή σας, ώστε να είχαμε εδώ διατάξεις, οι οποίες θα απαντούσαν στα πάγια αιτήματα των λιμενικών υπαλλήλων. Αντ΄ αυτού, φέρνετε κάποιες αποσπασματικές διατάξεις, οι οποίες δεν είναι και κατ’ ανάγκη έξω απ’ αυτά που δευτερευόντως και ως επουσιώδη διεκδικούν οι λιμενικοί. Δεν είναι, όμως, αυτά που κατά κύριο λόγο διεκδικούν. Δεν είναι αίτημά τους να μπορεί κάποιος συνάδελφός τους, ο οποίος έχει τιμωρηθεί με μια πταισματική ποινή, ο οποίος έχει τιμωρηθεί για ένα αυτοκινητιστικό ατύχημα, να μπαίνει στο Γραφείο Εσωτερικών Υποθέσεων. Λογικό το βλέπω αυτό, αλλά δεν μπορεί μια διάταξη νόμου να μη μας υποψιάζει εδώ για το ότι πρόκειται για κάτι φωτογραφικό. Προφανώς κάποιος που είχε τιμωρηθεί για μια παράβαση του Κ.Ο.Κ., μπαίνει στο Γραφείο Εσωτερικών Υποθέσεων. Βλέπετε, όμως, ότι σύμφωνα με τον ισχύοντα νόμο δεν μπορεί να μπει και κάνετε μια διάταξη νόμου. Δεν τη βρίσκουμε κακή, θα την ψηφίσουμε, αλλά το βλέπω πάρα πολύ αποσπασματικό και πάρα πολύ φωτογραφικό. 
     Όσον αφορά αυτό που αναφέρετε για τα συμβούλια, για τη σύνθεση των συμβουλίων, δηλαδή την τροποποίηση που κάνετε στον Κώδικα Προσωπικού του Λιμενικού Σώματος, δεν έχουμε καμία αντίρρηση ούτε για την τοποθέτηση του προσωπικού του Λιμενικού Σώματος στα λιμενικά τμήματα, στους λιμενικούς σταθμούς και στα λιμενικά φυλάκια. Το βλέπουμε και αυτό ως λογικό και μάλλον χτυπάει τη γραφειοκρατία. Επομένως, δεν βλέπουμε γιατί θα πρέπει ο αρχηγός του Λιμενικού Σώματος να ασχολείται με την τοποθέτηση ενός λιμενικού στα λιμενικά φυλάκια. 
     Όσον αφορά το άρθρο που εντάσσει τους λιμενοφύλακες στο Μετοχικό Ταμείο Ναυτικού και στον Ειδικό Λογαριασμό Ταμείου Αλληλοβοηθείας Ναυτικών, σωστά γίνεται. Όμως, στην παράγραφο β΄ λέτε: «Η ισχύς των διατάξεων του άρθρου αυτού αρχίζει με τη δημοσίευση του παρόντος νόμου στην Εφημερίδα της Κυβερνήσεως και δεν παρέχεται δικαίωμα αναγνώρισης προγενέστερης υπηρεσίας που διανύθηκε πριν από την έναρξη ισχύος του νόμου αυτού». Ξέρω ότι αυτό είναι ένα αίτημα του Ταμείου και είναι λογικό. Όμως, δεν μπορούμε να στερούμε με διάταξη νόμου το δικαίωμα που έχει ο  λιμενικός υπάλληλος -που και κάποιοι έχουν ασκήσει αυτό το δικαίωμα και υπάρχουν αυτήν τη στιγμή δικαστικές εκκρεμότητες- και να του λέμε ότι δεν παρέχεται το δικαίωμα αναγνώρισης. Κατά την άποψή μου, αυτή η παράγραφος θα έπρεπε να σταματά στο εξής σημείο: «Η ισχύς των διατάξεων του άρθρου αυτού αρχίζει με τη δημοσίευση του παρόντος νόμου στην Εφημερίδα της Κυβερνήσεως». Αυτή είναι η βούλησή σας, τη δεχόμαστε, σταματήστε το μέχρι εκεί. Δεν είναι ανάγκη να προκαταλαμβάνετε το δικαίωμα που έχει ο λιμενικός υπάλληλος να προσφύγει, για να διεκδικήσει και την προηγούμενη χρονική περίοδο που ήταν λιμενικός υπάλληλος.
     Τελειώνω, κύριε Υπουργέ, με το εξής: Τα αιτήματα του κλάδου των λιμενικών είναι σημαντικά, είναι συγκεκριμένα -και σ’ αυτά τα αιτήματα είχατε δεσμευτεί- όπως: Μισθολογικά που έχουν να κάνουν με τα 140 ευρώ αύξηση των μισθών των λιμενικών, αυτά που έχουν να κάνουν με την αναγνώριση του επαγγέλματός τους, της εργασίας τους ως βαρέας και ανθυγιεινής και βεβαίως αυτά που έχουν να κάνουν με τη βαθμολογική τους εξέλιξη. 
     Ξέρετε πάρα πολύ καλά ότι οι λιμενικοί υπάλληλοι ζητούν ταχύτερη βαθμολογική εξέλιξη και ανώτερο καταληκτικό βαθμό. Αυτά όλα που και εσείς κατά καιρούς τα έχετε υιοθετήσει, που είναι αποφάσεις συνεδρίων των λιμενικών υπαλλήλων, δεν υιοθετούνται. Εκεί εμείς θα θέλαμε να ακούσουμε την άποψη της Κυβέρνησης. Εκεί εμείς θα θέλαμε να ακούσουμε πώς απαντάτε και στα αιτήματα των λιμενικών υπαλλήλων, αλλά και κυρίως πόσο συνεπείς είστε στις προεκλογικές σας εξαγγελίες. Αντί γι’ αυτά, λοιπόν, φέρνετε και ρυθμίζετε ζητήματα επουσιώδη, τα οποία δεν αρνούμαστε να ψηφίσουμε, όμως θεωρούμε ότι αυτά δεν καλύπτουν τα αιτήματα των λιμενικών υπαλλήλων. Δεν είναι τα πρωταρχικά, κύρια και κρίσιμα ζητήματα που απασχολούν τον κλάδο των λιμενικών υπαλλήλων.
     Σας ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τσιόγκας έχει το λόγο.
     ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
     Ξεκινώ από το άρθρο 1 σχετικά με τη σύσταση, την επωνυμία και την έδρα. Είμαστε αντίθετοι με τη σύσταση, την ίδρυση και τη λειτουργία του συγκεκριμένου ινστιτούτου, το οποίο θα λειτουργεί ως ανώνυμη εταιρεία ή, αν θέλετε, με τη νομοθεσία των ανωνύμων εταιρειών. Έχουμε επαναλάβει ότι η εκπαίδευση, η κατάρτιση, η παιδεία γενικότερα, για μας, είναι κοινωνικό δικαίωμα και έχει υποχρέωση το κράτος, αν θέλετε και από το ίδιο το Σύνταγμα, να την παρέχει δωρεάν σε όλους και βέβαια να είναι δημόσια και όχι ανώνυμη εταιρεία. 
     Φυσικά, θέλω να σημειώσω ότι δεν πρόκειται να λυθεί το  πρόβλημα της ανεργίας από την κατάρτιση που θα δώσει αυτό το ινστιτούτο. Το πρόβλημα της ανεργίας των ναυτικών είναι ένα γενικότερο πρόβλημα, όπως και των άλλων εργαζομένων και δεν πρόκειται να λυθεί σ’ αυτό το κοινωνικοοικονομικό σύστημα στο οποίο ζούμε. 
     Στο άρθρο 2 για το Διοικητικό Συμβούλιο, βεβαίως δώσατε μια τροποποίηση και από επταμελές το κάνατε εννεαμελές. Έχετε έναν εκπρόσωπο των εργαζομένων και έναν εκπρόσωπο των εφοπλιστών. Όμως, εμείς σας έχουμε ξανατονίσει ότι στα διοικητικά συμβούλια πρέπει να έχουν πλειοψηφία οι εργαζόμενοι. 
     Στο άρθρο 3, αναφέρονται ο σκοπός και οι δραστηριότητες της εταιρείας για την επιμόρφωση των ναυτικών, για την ενίσχυση της απασχόλησης, όπως λέτε και στο άρθρο. Και βέβαια είμαστε αντίθετοι, γιατί εδώ παραβαίνετε τη διεθνή νομοθεσία. Δεν εφαρμόζετε τη διεθνή νομοθεσία και δίνετε «Ναυτικά Πιστοποιητικά», που δεν έχουν ούτε το ελάχιστο στάνταρ των πτυχίων που έχουν οι ναυτικοί μέσα από το δημόσιο φορέα από τον οποίο τα παίρνουν ή -αν θέλετε- και από την προϋπηρεσία που αποκτούν με την εργασία τους. Αυτό το νομοσχέδιο και το συγκεκριμένο άρθρο έρχονται σε αντίθεση με τις διεθνείς συμβάσεις εργασίας και βέβαια, επειδή δεν θέλετε να εφαρμόσετε τις διεθνείς συμβάσεις εργασίες, γυρίζετε το ναυτεργατικό συνδικαλιστικό κίνημα πίσω και από το 1922. Ο σκοπός, λέμε εμείς, είναι να διώξετε δεκάδες χιλιάδες ή, αν θέλετε, να κρατήσετε αυτούς που απέμειναν σ’ αυτό το επάγγελμα, για να έχουν οι εφοπλιστές φτηνή εργατική δύναμη, δηλαδή όπου βρίσκουν πιο φτηνούς ναυτεργάτες.
     Στο άρθρο 4 για το μετοχικό κεφάλαιο, αναφερθήκαμε και χθες. Μόλις τελειώσει η επιχορήγηση από την Ευρωπαϊκή Ένωση, εμείς πιστεύουμε ότι τις μετοχές θα τις αγοράσουν οι εφοπλιστές και θα περάσουν τα προγράμματα μέσα απ’ αυτό το ινστιτούτο και το πρόγραμμα των μαθημάτων. 
     Στο άρθρο 5, το νομοσχέδιο ανατρέπει τη διεθνή σύμβαση του 1922, με το νούμερο 9, του Διεθνούς Γραφείου Εργασίας, η οποία λέει ότι δεν πρέπει να παρεμβαίνει ιδιώτης με σκοπό το κέρδος. Είναι το άρθρο 3 της διεθνούς σύμβασης εργασίας. Τονίζει μάλιστα η διεθνής σύμβαση εργασίας ότι δεν μπορεί να παρεμβαίνει ιδιώτης άμεσα ή έμμεσα με σκοπό το κέρδος. Ακόμη και η σύμβαση του 1996 μιλάει για τη δωρεάν εκπαίδευση. Εσείς τώρα φαίνεται ότι στο άρθρο 5, που το αναφέρει συγκεκριμένα, επιμένετε να το έχετε μέσα και δεν το βγάζετε. Στα έσοδα και στους πόρους της εταιρείας, θα περιλαμβάνονται τα δίδακτρα και η πληρωμή των πτυχίων. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το εξηγήσαμε, κύριε συνάδελφε.
     ΔΗΜΗΤΡΙΟΣ ΤΣΙΟΓΚΑΣ: Κατανοητό. Το έχετε εξηγήσει εδώ στη Βουλή, είπατε ότι δεν θα πληρώνουν. Όμως αυτό στο νομοσχέδιο, στο άρθρο 5, παραμένει και είναι γραμμένο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι με βάση τη διαδικασία της Ευρωπαϊκής Ένωσης για τη χρηματοδότηση. Έτσι τιτλοφορείται το πρόγραμμα. Τι να κάνουμε; Δεν μπορούμε να το αλλάξουμε. Δεν θα χρηματοδοτηθεί.
     ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, ξέρετε ότι εμείς είμαστε αντίθετοι και με τις οδηγίες της Ευρωπαϊκής Ένωσης. Είμαστε αντίθετοι και με τις κατευθύνσεις που δίνει. Δεν είναι, δηλαδή, η αντίθεσή μας μόνο στο τι θέλετε να κάνετε εσείς. Μπορεί να δίνετε υποσχέσεις και εσείς και ο εισηγητής σας, όμως παραμένει στο νομοσχέδιο και γνωρίζετε πολύ καλά ότι εμείς έχουμε διαφορετική αντίληψη και φιλοσοφία συνολικά σχετικά με τις κατευθύνσεις που δίνει η Ευρωπαϊκή Ένωση. Δεν είναι ζήτημα, δηλαδή, επιλογής του Υπουργού ή του εισηγητή. Είναι γενικότερο ζήτημα που έχει σχέση και με την ίδια την Ευρωπαϊκή Ένωση και με τις κατευθύνσεις που δίνει.
     Στο άρθρο 7, για το εκπαιδευτικό προσωπικό. Έτσι όπως έχετε τη διάταξη αυτή στο άρθρο 7, φωτογραφίζετε τη μετακίνηση, αν θέλετε, «ημετέρων», οι οποίοι θα διδάξουν με βάση και τις απαιτήσεις των εφοπλιστών.
     Στο άρθρο 8 για το νηογνώμονα, εκφράσαμε την αντίθεσή μας και είπαμε ότι δεν συμφωνούμε με τα ιδιωτικά γραφεία που ελέγχουν την αξιοπλοΐα των καραβιών. Εμείς υποστηρίζουμε την ίδρυση ενός κρατικού σώματος ελεγκτών υπαλλήλων, δηλαδή του νηογνώμονα, οι οποίοι θα κάνουν τους ελέγχους. Και στους ελέγχους υποστηρίζουμε ότι θα πρέπει να εκπροσωπούνται –στις επιτροπές δηλαδή- και τα ναυτεργατικά σωματεία και οι ναυτεργάτες. Διαφορετικά, έτσι όπως είναι τα πράγματα με την ιδιωτική εταιρεία που είναι ο νηογνώμονας, ξεφορτώνονται τις ευθύνες οι εφοπλιστές και το Υπουργείο, η εκάστοτε ηγεσία του Υπουργείου και οι ευθύνες πάνε σ’ αυτούς τους υπαλλήλους του νηογνώμονα.
     Στο άρθρο 9 που καθορίζει τις κρατήσεις των υπαλλήλων που θα πάνε να δουλέψουν ως λιμενεργάτες, είναι συγκεκριμένο, το λέει καθαρά ότι οι εργαζόμενοι αυτοί υποχρεωτικά θα ασφαλίζονται στον ασφαλιστικό φορέα στον οποίο ασφαλίζεται και το λοιπό προσωπικό των αντίστοιχων θέσεων. Δηλαδή θα πρέπει να υπαχθούν στη διαδοχική ασφάλιση. Τους πάτε στην τελευταία κλάση και θα  παίρνουν χαμηλότερες συντάξεις. Δεν μπορούμε να συμφωνήσουμε ούτε μ’ αυτό.
     Σε ό,τι αφορά τους τεχνικούς ασφαλείας, εμείς έχουμε σοβαρές επιφυλάξεις, γιατί σήμερα υπάρχει ένα στάνταρ –λέει έως τρία πλοία- και δεν ξέρουμε αν αύριο θα είναι δύο, όπως λέτε εσείς ή αν θα είναι τέσσερα ή πέντε τα πλοία που θα έχει την ευθύνη να ελέγχει ο τεχνικός ασφαλείας.
     Για τις τροπολογίες, δύο κουβέντες να πω, κύριε Πρόεδρε.
     Πρόσφατα, σε δηλώσεις του ο κ. Δούκας είπε ότι δεν θα δοθεί το εκλογικό επίδομα στους λιμενικούς και στους πυροσβέστες. Θέλουμε να απαντήσετε. Ένα θέμα είναι αυτό.
     Δεύτερον, σχετικά με τις υποσχέσεις που δώσατε σαν Κυβέρνηση στους λιμενικούς, στους πυροσβέστες και στους αστυνομικούς για τις αυξήσεις στους μισθούς. Εμείς υποστηρίζουμε ο κατώτερος βασικός μισθός γι’ αυτούς και για όλους τους εργαζόμενους να είναι 1.300 ευρώ. Και βέβαια, υπάρχει και το αίτημα το οποίο παραμένει για την αναγνώριση του επαγγέλματός τους ως βαρύ και ανθυγιεινό. 
     Προχωρούμε στην τροπολογία με αριθμό 735. Συμφωνούμε μ΄ αυτήν την τροπολογία. 
     Στην τροπολογία με αριθμό 736, η οποία έχει δύο ρυθμίσεις, δεν ψηφίζουμε την πρώτη ρύθμιση, γιατί δεν προσφέρει τίποτα στο σοβαρότατο θέμα της συγκρότησης του Ανώτερου Συμβουλίου του Λιμενικού Σώματος, και παραμένει και αυτή σε αντιδημοκρατική κατεύθυνση. Σε ό,τι αφορά τη δεύτερη ρύθμιση, μπορούμε να την ψηφίσουμε, είναι όμως μικρής σημασίας. Συνολικά, όμως, λέμε «όχι» στην τροπολογία με αριθμό 736. 
     Η τροπολογία με αριθμό 737 έχει τρεις ρυθμίσεις. Ψηφίζουμε την πρώτη παράγραφο, σημειώνοντας τη διαφωνία μας με τη μη δυνατότητα αναγνώρισης της προγενέστερης υπηρεσίας. Ζητάμε να υπάρχει αυτή η δυνατότητα και να αναγνωρίζεται η προϋπηρεσία. Δεν είναι κακό να το αλλάξετε αυτό. 
     Στη δεύτερη παράγραφο συμφωνούμε, σημειώνοντας όμως ότι με τέτοιες ρυθμίσεις δεν αντιμετωπίζεται το πρόβλημα των χαμηλών συντάξεων των αξιωματικών του Λιμενικού Σώματος που αποστρατεύονται υποχρεωτικά και έχουν λιγότερα χρόνια υπηρεσίας. Το πρόβλημα δεν αντιμετωπίζεται μ΄ αυτήν τη διάταξη. Την τρίτη παράγραφο δεν τη στηρίζουμε. 
     Θέλω να πω ότι πρόκειται συνολικά για δευτερεύουσες τροπολογίες. Η Κυβέρνηση δεν αντιμετωπίζει τα μεγάλα και σοβαρά προβλήματα των υπαλλήλων του Λιμενικού Σώματος και συνεχίζει την πολιτική που εφάρμοσε το ΠΑ.ΣΟ.Κ. τα προηγούμενα χρόνια στα οικονομικά θέματα, στον εκδημοκρατισμό του Σώματος, στα θεσμικά και βέβαια στον προσανατολισμό συνολικά του Σώματος. 
     Ευχαριστώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, στην εισήγησή μου αναφέρθηκα ουσιαστικά και στα άρθρα που αφορούν τουλάχιστον το ινστιτούτο και, επομένως, εδώ θα ήθελα απλώς να επαναλάβω ότι η μόρφωση, η εκπαίδευση, η κατάρτιση, η επανειδίκευση, βεβαίως είναι διαφορετικές έννοιες και δεν είναι ταυτόσημες λειτουργίες. 
     Υπάρχει, όμως, ένας κοινός πυρήνας, που είναι η γνώση. Ακριβώς γι’ αυτό και η κατάρτιση θα μπορούσε, όπως είπα και εισηγητικά, να αντιμετωπιστεί κατά έναν τρόπο που να ενισχύει τις υπάρχουσες δομές, να τις προεκτείνει, να τις αναβαθμίζει και όχι με τη δημιουργία νέων φορέων με αμφίβολη προοπτική.
     Ο εκπρόσωπος του Κομμουνιστικού Κόμματος, πριν από λίγο, μίλησε για το ενδεχόμενο οι εφοπλιστές να πάρουν τις μετοχές. Τίποτα δεν αποκλείεται, αλλά η πιθανότερη εξέλιξη είναι αυτός ο φορέας να στηθεί με χρήματα ευρωπαϊκά. Άλλωστε ο Υπουργός το είπε χθες, πως αν δεν δημιουργηθεί, κινδυνεύουμε να χάσουμε κονδύλια.
     Όταν τελειώσουν τα ευρωπαϊκά κονδύλια, δεν αποκλείεται να δούμε έξω τους εργαζόμενους να διαδηλώνουν δίκαια και να ζητούν τη μονιμοποίησή τους. Όλοι αυτοί οι θεσμοί, οι δομές και τα προγράμματα που στηρίζονται αποκλειστικά σε ευρωπαϊκές χρηματοδοτήσεις, έχουν πρόβλημα στο τέλος και ήδη υπάρχει ένα τέτοιο τεράστιο θέμα. 
     Εγώ, λοιπόν, θα ήθελα να αξιοποιήσω το χρόνο μου κυρίως για να θέσω στον κύριο Υπουργό ορισμένα θέματα, ώστε αν μπορεί στην ομιλία του να τα διευκρινίσει. Πρώτα-πρώτα, κύριε Υπουργέ, είδα ένα δελτίο Τύπου, μια ανακοίνωση για ένα μνημόνιο που υπογράφτηκε ανάμεσα στο ελληνικό Υπουργείο Ναυτιλίας και στην Κυβέρνηση της Κορέας. Επειδή δεν είναι σαφές τι ακριβώς συμφωνήθηκε, ποιο θα είναι το αποτέλεσμα αυτής της συμφωνίας, αν μπορείτε, να μας δώσετε κάποια στοιχεία για να μην επανέλθουμε με ερωτήσεις. 
     Αυτό που προκύπτει από το μνημόνιο, είναι ότι θα υπάρχει μια ανταλλαγή πληροφοριών. Θα τους ενημερώνετε εσείς για τις εξελίξεις στο Τυμπάκι. Δεν είναι σαφές αν αυτοί αναλαμβάνουν κάποια υποχρέωση. Οι άνθρωποι στο Τυμπάκι είναι διχασμένοι. Έχουν ερωτήματα για το τι τελικά πρόκειται να γίνει εκεί. Υπάρχουν άνθρωποι που επενδύουν στον τουρισμό ή σε άλλες δραστηριότητες. 
     Το δεύτερο θέμα που προκύπτει, είναι ότι υπάρχουν και άλλα λιμάνια, τα οποία ενδεχομένως να έχουν ενδιαφέρον. Γιατί προσανατολίζεται το ενδιαφέρον των Κορεατών μόνο στο Τυμπάκι; Επαναλαμβάνω ότι το ερώτημα υποβάλλεται ακριβώς για να σας δώσω την αφορμή να μας εξηγήσετε κάποια πράγματα. 
     Επίσης, θέλω να δώσω συνέχεια και προέκταση, κατά κάποιο τρόπο, σ΄ αυτό που είπε χθες ο συνάδελφος κ. Ανωμερίτης. Έχω καταθέσει ερώτηση για το θέμα του αγωγού Μπουργκάς-Αλεξανδρούπολη. Υπάρχουν γενικότερα θέματα εκεί, αλλά θέλω να μείνω στο σημείο που αφορά τις θαλάσσιες μεταφορές. 
     Δεν υπάρχει αμφιβολία ότι, υπό όρους και προϋποθέσεις, ο αγωγός Μπουργκάς-Αλεξανδρούπολη μπορεί να έχει θετικές παραμέτρους. Πρέπει να δούμε βέβαια τις λεπτομέρειες της συμφωνίας, που ακόμη δεν γνωρίζουμε. Ταυτόχρονα, όμως, δημιουργούνται και προβλήματα οικολογικής προστασίας. Θα αυξηθεί σίγουρα η πυκνότητα των δεξαμενόπλοιων, τα οποία θα διασχίζουν το Αιγαίο μεταφέροντας πετρέλαιο. Ίσως αυτό μπορεί να αξιοποιηθεί ως ευκαιρία, υπό μια έννοια, για να αντιμετωπιστεί ένα πρόβλημα το οποίο υπάρχει ούτως ή άλλως. 
     Το θέμα είναι ότι λόγω του ευαίσθητου χαρακτήρα που έχει το Αιγαίο και λόγω της ιδιαίτερης σημασίας που έχει και ο τουρισμός για την περιοχή, θα πρέπει αφ’ ενός να υπάρξουν ορισμένοι διάδρομοι μέσα από τους οποίους θα μπορούν να κινούνται αυτά τα πλοία, όπως συμβαίνει με τα αεροπλάνα. Δεύτερον, θα πρέπει να υπάρχει ένα σύστημα σταθμών απορρύπανσης και τρίτον και σημαντικότερο, πρέπει να υπάρχει ένα σύστημα εποπτείας, ενδεχομένως με τη βοήθεια δορυφόρων κ.λπ.. 
     Ρώτησα ειδικούς ναυπηγούς και ναυτικούς και μου είπαν ότι και σήμερα υπάρχουν κανονισμοί, αλλά υπάρχει και ένα θέμα τήρησης των κανονισμών. Πέρα από το ακραίο ενδεχόμενο ενός ατυχήματος -το οποίο όντως θα μπορούσε να έχει καταστροφικές συνέπειες και το οποίο θα πρέπει να αντιμετωπίσουμε, όσο μικρές και αν είναι οι πιθανότητές του- υπάρχουν και άλλες περιπτώσεις κινδύνων για το θαλάσσιο περιβάλλον που πρέπει να αντιμετωπίσουμε.
     Ρώτησα πριν τον κ. Ανωμερίτη, επειδή υπήρξε Υπουργός παλιότερα, αν μπορούμε μονομερώς ως χώρα να το κάνουμε. Η γνώμη του είναι πως ναι, μπορούμε να το κάνουμε, αφού είχε περιληφθεί και στα συμπεράσματα της προεδρίας του 2003. 
     Ανεξάρτητα όμως απ’ αυτό, νομίζω ότι είναι μια πολύ καλή ευκαιρία να ξεκινήσουμε, ως χώρα, μονομερώς το θέμα αυτό, αλλά και να το εισηγηθούμε ως ένα συνολικότερο πρόγραμμα στην Ευρωπαϊκή Ένωση, γιατί το θέμα έχει και μια πανευρωπαϊκή διάσταση. Το θέμα βεβαίως δεν αφορά μόνο εσάς, κύριε Υπουργέ, αλλά νομίζω ότι σας δίνεται η ευκαιρία τώρα να το θέσετε σ΄ ένα ευρύτερο επίπεδο.
     Τέλος, θα ήθελα να κάνω μια αναφορά σε ορισμένες απόψεις που ακούστηκαν χθες από αρκετούς Βουλευτές, κυρίως της Νέας Δημοκρατίας -ίσως και αποκλειστικά- αλλά και από τον Κοινοβουλευτικό Εκπρόσωπο, τον κ. Βαρβιτσιώτη. Μπορεί να παρανόησα την τοποθέτησή τους, γι’ αυτό και θέλω να θέσω το θέμα. 
     Άκουσα τον εξής συλλογισμό: Τα περισσότερα ελληνόκτητα πλοία φέρουν ξένη σημαία, όχι την ελληνική. Ο λόγος που δεν έχουν την ελληνική σημαία, είναι το υψηλό ναυτικό κόστος. Άρα, αυτό τι σημαίνει; Να μειώσουμε το κόστος, για να έχουν τα πλοία την ελληνική σημαία; Ποιος είναι ο εθνικός –να το πω έτσι- στόχος; Να έχουμε όσο γίνεται περισσότερα πλοία με την ελληνική σημαία; Αυτό το κάνει η Λιβερία, το κάνουν τα νησιά τάδε. Τι κερδίζουν; Θέλουμε, δηλαδή, η ελληνική σημαία να γίνει σημαία ευκαιρίας; 
     Πρέπει να δηλωθεί σαφέστερα. Δεν είναι απλός αυτός ο συλλογισμός. Χαμηλό κόστος, άρα τα πλοία φεύγουν, άρα φταίνε οι Έλληνες ναυτικοί για ό,τι συμβαίνει. Αυτή είναι μια άποψη την οποία εκφράζουν ορισμένοι εφοπλιστές με ιδιοτέλεια -ας μου επιτραπεί να πω- και δεν πρέπει να ακούγεται σ΄ αυτήν την Αίθουσα.
     Εκείνο που θέλω εγώ να πω, είναι ότι πρέπει να τεθεί ένας στόχος εθνικός –να χρησιμοποιήσω αυτόν τον όρο- ο οποίος όμως πρέπει να έχει κοινωνικό αντίκρισμα. Κατά την άποψή μου, ο στόχος πρέπει να είναι η μεγιστοποίηση της συμβολής της ναυτιλίας στην προστιθέμενη αξία και την απασχόληση. Αν τεθεί αυτός ο στόχος, η μείωση των μισθών των ναυτικών ή όλα αυτά τα μέτρα που προτείνονται, αντιβαίνουν αυτόν το στόχο.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και εν πάση περιπτώσει –τελειώνω, κύριε Πρόεδρε- κάποια στιγμή πρέπει να συζητήσουμε γιατί στη Δανία, στη Νορβηγία ή στη Βρετανία η πολύ μικρότερη ναυτιλία έχει μεγαλύτερη συμβολή στο εθνικό εισόδημα απ’ ό,τι στη χώρα μας. 
     Και όσο γι’ αυτήν τη περιβόητη μελέτη του Πανεπιστημίου Πειραιώς που περιφέρεται, καλό θα είναι το Πανεπιστήμιο αυτό να τη δει και να την αξιολογήσει. 
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο συνάδελφος κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κύριε Πρόεδρε, εμείς καταψηφίζουμε το νομοσχέδιο και συνεπώς και τα σχετικά άρθρα του νομοσχεδίου, γιατί τεκμηριωμένα αποδείξαμε ότι δεν εγγυάται ούτε τη διαφάνεια ούτε την αποτελεσματικότητα. Δεν ήθελα να επανέλθω σ’ αυτό. Αλλά άκουσα προηγουμένως τον αξιότιμο κύριο συνάδελφο, εισηγητή της Νέας Δημοκρατίας, να λέει ότι το ΠΑ.ΣΟ.Κ., ενώ ενδιαφέρεται και εκείνο –τουλάχιστον δεν μας αμφισβήτησε τις προθέσεις- για την αξιοποίηση των πόρων και την κατάρτιση των ναυτικών, με υποκριτικά επιχειρήματα καταψηφίζει το νομοσχέδιο.
     Κύριε συνάδελφε, εισηγητά της Νέας Δημοκρατίας, είναι υποκριτικό –αυτό φέρατε ως παράδειγμα- το επιχείρημα που αναπτύσσουμε, ότι αυτό το νομοσχέδιο δεν εγγυάται, σε καμία περίπτωση, τη σύνδεση της κατάρτισης με τις πολιτικές απασχόλησης και κατά συνέπεια ουσιαστικά κάνει μια τρύπα στο νερό; Είναι μια αποσπασματική πρωτοβουλία, για να φτιάξετε μια νέα δομή κατάρτισης μη συνδεδεμένη μ’ ένα σχέδιο αντιμετώπισης της ανεργίας και προώθησης της απασχόλησης στους ναυτικούς. Είναι μια τρύπα στο νερό, γιατί δεν εγγυάται την αποτελεσματικότητα και γι’ αυτό αντιπροτείνουμε μια συνολική παρέμβαση μ’ έναν οργανισμό, στο πλαίσιο του οποίου θα δούμε και τη λειτουργία και τις δράσεις των δομών κατάρτισης και τη σύνδεσή της με τις πολιτικές απασχόλησης. 
     Είπαμε ακόμη, κύριε Πρόεδρε, ότι δεν εγγυάται τη διαφάνεια. Εδώ «Γιάννης κερνάει, Γιάννης πίνει». Είναι ένα  φέουδο που κτίζει ο κύριος Υπουργός. Ανάμεσα στα διάφορα βιλαέτια των Υπουργών της Κυβέρνησης υπάρχει πληθώρα δομών για την κατάρτιση –και κρατικών και ιδιωτικών και στο Υπουργείο Εμπορικής Ναυτιλίας. Μέσα σ’ ένα συνολικό πρόγραμμα, σχέδιο και σύστημα αντιμετώπισης της ανεργίας των ναυτικών -στο πλαίσιο του συνολικού σχεδίου εθνικής δράσης για την απασχόληση  θα έπρεπε να ιδωθεί και το θέμα της κατάρτισης των ναυτικών. Και είπαμε ακόμα ότι ύστερα από αδράνεια δύο ετών έχετε σήμερα «πρεμούρα», όπως έχει και συνολικά η Κυβέρνηση, για τις απορροφήσεις. Διότι τα προγράμματα -6,8 εκατομμύρια ευρώ στην προκειμένη περίπτωση, στο Υπουργείο Ναυτιλίας για την κατάρτιση- έχουν μείνει «ακούνητα». Σαν τα στρατιωτάκια, για να θυμηθώ τον κ. Πολύδωρα. 
     Αυτά δεν είναι υποκριτικά επιχειρήματα, κύριοι συνάδελφοι της Νέας Δημοκρατίας. Είναι μια συγκεκριμένη άποψη και πρόταση που έχουμε. Έχουμε διδαχθεί κι εμείς από την εμπειρία. Αναγκάστηκα χθες, κύριε Πρόεδρε, να επικαλεστώ και την ευρωπαϊκή εμπειρία, η οποία προσανατολίζει και τις άλλες χώρες της Ευρώπης προς άλλη κατεύθυνση. Διότι με όλα αυτά τα προγράμματα κατάρτισης, αποσυνδεδεμένα από τις πολιτικές απασχόλησης, στην Ευρώπη δαπανήθηκαν τεράστιοι πόροι και τα αποτελέσματα στην απασχόληση είναι δυσανάλογα σε σχέση και με τους στόχους και με τους πόρους που δαπανήθηκαν. Είπαμε, λοιπόν, ότι θα μπορούσε το Υπουργείο Εμπορικής Ναυτιλίας, όπως και η Κυβέρνηση συνολικά, να συνεκτιμήσει όλη αυτήν την εμπειρία και να δημιουργήσει προϋποθέσεις, ώστε οι δράσεις κατάρτισης να συνδεθούν ουσιαστικά και ευθέως με πολιτικές απασχόλησης στο χώρο των ναυτικών. Γι’ αυτό και καταψηφίζουμε όλα τα άρθρα που αφορούν το Ινστιτούτο. 
     Έγιναν ορισμένες βελτιώσεις στα άρθρα την τελευταία ώρα, κύριε Υπουργέ, αλλά θέλω να σας πω το εξής: Όσον αφορά αυτήν τη ρύθμιση που αναφέρεται –νομίζω ότι είναι στο άρθρο 7- στον Εσωτερικό Κανονισμό Λειτουργίας της εταιρίας, θέλω να πω ότι εκεί επαφίενται όλα τα ουσιαστικά θέματα. Τον Εσωτερικό Κανονισμό τον εγκρίνετε εσείς, με απόφασή σας. Αυτό είναι ουσιαστικά διαφάνεια; Όλα τα σοβαρά θέματα επαφίενται στον Εσωτερικό Κανονισμό Λειτουργίας. Γι’ αυτό είπα ότι «Γιάννης κερνάει και Γιάννης πίνει».
     Αυτή είναι η θέση μας. Είναι μια καθαρή θέση. Θα μπορούσατε να συνεκτιμήσετε την εμπειρία, τα σημερινά δεδομένα, να δράσετε εγκαίρως και όχι πυροσβεστικά κι αποσπασματικά, για να μπορέσουμε πραγματικά να έχουμε αποτέλεσμα στην αξιοποίηση των πόρων, αλλά και αποτελέσματα –αυτά μετρούν-σε θέσεις απασχόλησης μέσω της κατάρτισης. Η κατάρτιση είναι μέσο. Δεν ενδιαφέρει τους πολίτες -και εν προκειμένω τους άνεργους ναυτικούς- εάν θα γίνουν προγράμματα κατάρτισης, εάν δεν είναι βέβαιοι ότι σε μεγάλο ποσοστό αυτό θα αποδώσει στην προσπάθειά τους να βρουν θέσεις εργασίας. 
     Κύριε Υπουργέ, θέλω να κάνω και ορισμένα σχόλια για τις τροπολογίες. 
     Πρώτα, όμως, θα ήθελα να κάνω, κύριε Πρόεδρε, ένα γενικό σχόλιο.
     Το νομοσχέδιο είχε εφτά άρθρα στην αρχή. Το ινστιτούτο είχε ονομαστεί «ΤΑΛΩΣ» και μετονομάστηκε στη διάρκεια της συζήτησης σε «ΠΟΣΕΙΔΩΝ». Εγώ είπα και χθες ότι είτε «ΤΑΛΩΣ», που θυμίζει Δαίδαλο, είτε «ΠΟΣΕΙΔΩΝ», που θυμίζει τρικυμία, δεν αλλάζει τίποτε στην ουσία. Δαίδαλος είναι όλο το σύστημα διαχείρισης των κονδυλίων και των προγραμμάτων από την Κυβέρνηση και τρικυμία υπάρχει στις απορροφήσεις. Είχε εφτά άρθρα, εν πάση περιπτώσει, αν θυμάμαι καλά. Κατετέθησαν τρεις τροπολογίες στην επιτροπή και ενσωματώθηκαν ως άρθρα, το 8, το 9 και το 10. Έρχονται στη συνέχεια στην Ολομέλεια αυτές οι τρεις τροπολογίες. Δεν θέλω να πω ότι αυτές οι  τροπολογίες, κύριε Υπουργέ, είναι άσχετες ή ότι δεν είναι σύμφωνες με τον Κανονισμό. Αλλά κάνετε κατάχρηση δικαιώματος. Δηλαδή τελικά διαμορφώνουμε ένα νομοσχέδιο, το οποίο ήταν νομοσχέδιο για τη σύσταση ινστιτούτου κατάρτισης και έγινε νομοσχέδιο με αυτό τον τίτλο και άλλες διατάξεις. Οι άλλες διατάξεις είναι όσες και τα άρθρα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς που ήσασταν τόσα χρόνια Πρόεδρος, γνωρίζετε πολύ καλά ότι είναι μια τακτική, η οποία εφαρμόζεται πολλά χρόνια στο Κοινοβούλιο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Υπουργέ, θα σας πω κάτι. Πάντα αρέσει σ’ όλους σας να φέρνετε και το παρελθόν και το παρόν στα μέτρα σας. Δεν μπορείτε ούτε την ιστορία να αλλάξετε ούτε να διαστρεβλώνετε μια πραγματικότητα. Ασφαλώς, παλαιότερα στη Βουλή υπήρχε κατάχρηση με το θέμα των τροπολογιών. Γι’ αυτό ψηφίσαμε το νέο Σύνταγμα, γι’ αυτό αλλάξαμε τον Κανονισμό, ούτως ώστε να μη θίγετε ασφαλώς το δικαίωμα της κατάθεσης σχετικών τροπολογιών εγκαίρως –και δεν μπορεί κανένας, ούτε από την Κυβέρνηση ούτε από την Βουλή, να το περιορίσει- αλλά να μη γίνεται κατάχρηση.
     Επισημαίνω, λοιπόν, ότι υπάρχει μια κατάχρηση στις τροπολογίες. Και πέραν των όσων είπε ο εισηγητής μας για τις τροπολογίες, εγώ θέλω να θέσω δύο ακόμα ερωτήματα στον κύριο Υπουργό. Στην τροπολογία που επιτρέπει να αποσπώνται στα γραφεία των ναυτιλιακών ακολούθων και κατώτεροι αξιωματικοί, λέτε: «προερχόμενοι από τη Σχολή Ναυτικών Δοκίμων». Η διατύπωση «προερχόμενοι από τη Σχολή Ναυτικών Δοκίμων» δεν είναι σαφής. Είναι αυτό σαφής έννοια; Τι θα πει «προερχόμενοι»; Εννοείτε πτυχιούχους της Σχολής Ναυτικών Δοκίμων; Πείτε το καθαρά. Δεν νομίζω ότι είναι δόκιμη η φράση «προερχόμενοι από τη Σχολή Ναυτικών Δοκίμων». 
     Το δεύτερο θέμα –το έθιξε και ο εισηγητής μας- αφορά την τροπολογία για το Γραφείο Εσωτερικών Υποθέσεων. Κατ’ αρχήν, κύριε Υπουργέ, θα ήθελα να ενημερώσετε το Σώμα, με την ευκαιρία της συζήτησης αυτής της τροπολογίας, για το πώς λειτουργεί το Γραφείο Εσωτερικών Υποθέσεων, το οποίο συστάθηκε με το ν. 2935/2001, επί των ημερών μας και ποια είναι σήμερα η απόδοσή του και τα αποτελέσματα από τη λειτουργία του. 
     Και το ζητώ αυτό, κύριε Πρόεδρε, γιατί γίνεται πολλή συζήτηση αυτές τις μέρες και σκληρή πολιτική αντιπαράθεση για τα θέματα της διαφθοράς. Θέλω να πω και να επαναλάβω –το έχω πει πολλές φορές από το Βήμα και όταν είχα την ιδιότητα όχι μόνο του Υπουργού, κύριε Πρόεδρε, αλλά και του Αντιπροέδρου της Βουλής- ότι η διαφθορά δεν καταπολεμείται με καταγγελίες και με ρητορείες.
     Εκείνο που μετράει για το χτύπημα της διαφθοράς, είναι το αποτέλεσμα. Και για να υπάρχει αποτέλεσμα, χρειάζεται θωράκιση των θεσμών και ενίσχυση των ελεγκτικών μηχανισμών. Και στο αποτέλεσμα η Κυβέρνηση παίρνει μηδέν. Και επειδή πάλι προσπαθούν κάποιοι –όχι μόνο η Νέα Δημοκρατία, αλλά και άλλοι παράγοντες της δημόσιας ζωής- να φέρουν το παρελθόν στα μέτρα τους και μιλούν για το ΠΑ.ΣΟ.Κ., θέλω να πω ότι το ΠΑ.ΣΟ.Κ. έκανε συγκεκριμένα βήματα προς τις δύο αυτές κατευθύνσεις. Μεταξύ αυτών είναι και η δημιουργία υπηρεσίας εσωτερικών υποθέσεων και στην Αστυνομία και στο Λιμενικό. Και θα ήθελα να πω στον κύριο Υπουργό -είμαι ένας από αυτούς που πίστευαν και συνέβαλαν στη δημιουργία αυτών των θεσμών- να μας δώσει απολογιστικά στοιχεία για το Λιμενικό, πώς λειτουργεί και ποια είναι τα αποτελέσματα του Γραφείου Εσωτερικών Υποθέσεων.
     Και τελειώνω, λέγοντας ότι εντάξει μπορείτε να φέρετε στο γραφείο ανθρώπους, οι οποίοι έχουν διαπράξει τροχαία αδικήματα και να μην είναι αυτός λόγος εξαίρεσης, αλλά έτσι όπως το κάνετε –το είπε και ο εισηγητής μας- μοιάζει σαν φωτογραφική διάταξη. Ποιο ήταν το κίνητρό σας, κύριε Υπουργέ; Έχετε συγκεκριμένο πρόβλημα;
     Αυτά, κύριε Πρόεδρε και σας ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ο κ. Σγουρίδης έχει το λόγο.
     ΠΑΝΑΓΙΩΤΗΣ ΣΓΟΥΡΙΔΗΣ: Ειλικρινά δεν θα άξιζε τον κόπο επί των άρθρων να πάρω το λόγο, γιατί ό,τι ήταν να πούμε, το είπαμε στην επιτροπή, στις τοποθετήσεις μας εκεί και το νομοσχέδιο έχει μια κάποια αξία να το πραγματευτείς μόνο επί της αρχής. Από τη στιγμή που καταψηφίζουμε την αρχή, δεν έχει νόημα να μπούμε στα άρθρα, διότι δεν πρόκειται να κάνουμε καμία ιδιαίτερη διόρθωση επ’ αυτών. 
     Όμως πήρα το λόγο, γιατί στη χθεσινή σας τοποθέτηση, κύριε Υπουργέ, ούτε λίγο ούτε πολύ είπατε ότι το ΠΑ.ΣΟ.Κ. μ’ αυτά τα οποία καταθέτει ως απόψεις-σκέψεις, δεν θέλει τίποτε άλλο, παρά να διαλύσει το Υπουργείο Εμπορικής Ναυτιλίας. Και κάνατε χρήση του ονόματός μου γι’ αυτά τα οποία είπα από του Βήματος της Βουλής, δηλαδή ότι δεν θα πρέπει αλλότριες δραστηριότητες άλλων Υπουργείων να ασκούνται από άλλα Υπουργεία. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, δεν αφορούσε εσάς. Το είπα άλλωστε στην αποστροφή του λόγου μου. Αφορούσε κυρίως τον κ. Πρωτόπαπα. Εσείς τα λέγατε άλλωστε και πριν και τώρα, τα λέγατε και όταν ήσαστε στη συμπολίτευση, αλλά και τώρα που είστε Αντιπολίτευση. Στον κ. Πρωτόπαπα, που είναι και υπεύθυνος για θέματα ναυτιλίας, απευθύνθηκε το ερώτημα και όχι σε σας. 
     ΠΑΝΑΓΙΩΤΗΣ ΣΓΟΥΡΙΔΗΣ: Ναι, αλλά αυτό δεν σημαίνει ότι τα θέματα που έχουν να κάνουν με την παιδεία, δεν θα πρέπει να ασκούνται από το Υπουργείο Παιδείας και υπάρχει ο τρόπος για να γίνεται αυτό, όπως και τα θέματα του Υπουργείου Απασχόλησης, αν θέλετε, να ασκούνται από το Υπουργείο Απασχόλησης. 
     Λοιπόν, ξεκαθαρίζω –και αυτό είναι παγιωμένη άποψη για μένα- ότι επειδή ακριβώς η γεωπολιτική θέση της Ελλάδας έχει να κάνει με τη θάλασσα, ακόμη και αρμοδιότητες να μην είχε το Υπουργείο Εμπορικής Ναυτιλίας, θα έπρεπε να υπάρχει. Γεωπολιτικά, λοιπόν, για τη χώρα μας, για όλους τους λόγους που ιστορικά ξέρουμε, θα πρέπει να υπάρχει Υπουργείο Εμπορικής Ναυτιλίας. Όμως, οφείλω να σας πω ότι αυτό το Υπουργείο έχει αρμοδιότητες και έχει αρμοδιότητες πάνω σε ζητήματα, τα οποία η σημερινή ηγεσία του δεν τα βλέπει με τη θέρμη και τη ζέση που πρέπει. 
     Για παράδειγμα, η ασφάλεια της ποντοπόρου ναυτιλίας μας. Θεωρώ ότι σ’ αυτήν την κατεύθυνση, θα έπρεπε να κάνουμε πολλά περισσότερα βήματα στην τήρηση των σχέσεων με το εφοπλιστικό κεφάλαιο. Ασφάλεια της ακτοπλοϊκής ναυτιλίας: Εδώ, σε μία νύχτα, εκεί που είχαμε πει ότι θα έπρεπε να είναι εικοσαετίας τα πλοία και όχι να είναι τριακονταετίας, για να μπορούν να συμμετέχουν στο διαγωνισμό και να πάρουν μία γραμμή για δώδεκα έτη, φθάσαμε με υπουργική απόφαση να έχουμε πλοία πέραν των τριάντα ετών και φθάνουμε και στα τριάντα πέντε έτη, όσον αφορά τη γήρανση των πλοίων. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, αναφερόμαστε σε οκταετία. Οκτώ ετών πρέπει να είναι τα πλοία για να συνάψουν μια σύμβαση δημόσιας υπηρεσίας δώδεκα ετών. Μιλάμε για νεότευκτα, έως οκτώ ετών.
     ΠΑΝΑΓΙΩΤΗΣ ΣΓΟΥΡΙΔΗΣ: Ναι, και από την πίσω πόρτα περνάμε την τριακονταπενταετία, ενώ είχαμε πει εμείς να είναι το ανώτερο η τριακονταετία. Εσείς δηλαδή, λέτε ότι για να συνάψουν τη σύμβαση των δώδεκα ετών, πρέπει να είναι οκταετίας, αλλά στο πίσω μέρος του μυαλού σας είχατε τη διάταξη για την τριακονταπενταετία.
     Έχουμε το θέμα της φύλαξης των συνόρων μας από τα κύματα των λαθρομεταναστών. Ιδού, πεδίον δόξης λαμπρόν για το Υπουργείο Εμπορικής Ναυτιλίας. Αυτό μας μάρανε, το να ασκήσουμε τις εκπαιδευτικές μας δράσεις και στο θέμα της αντιμετώπισης της ανεργίας των ναυτικών; Δεν θα μπορούσε να γίνει αυτό από παράρτημα του Ο.Α.Ε.Δ.; Και σας έφερα πλείστα όσα παραδείγματα άλλων Υπουργείων. 
     Άρα, λοιπόν –και κλείνω μ' αυτό και θα ήμουν πιο σύντομος, αν δεν υπήρχαν οι παρεμβάσεις σας- για μας το Υπουργείο Εμπορικής Ναυτιλίας πρέπει να υφίσταται, έστω και αν δεν έχει αρμοδιότητες, γιατί η γεωπολιτική και η γεωστρατηγική θέση της χώρας είναι τέτοια, που χρειάζεται Υπουργείο Εμπορικής Ναυτιλίας. Πρέπει, όμως, τις αρμοδιότητες που έχετε -και τις περιέγραψα- να τις ασκήσετε δεόντως.
     ΠΡΟΕΔΡΕΥΩΝ (Ιωάννης Τραγάκης): Ο κ. Κουτσούκος έχει το λόγο.
     ΓΙΑΝΝΗΣ ΚΟΥΤΣΟΥΚΟΣ: Τα άρθρα από 1 έως 7 του νομοσχεδίου που συζητάμε, αναφέρονται στο καταστατικό του υπό ίδρυση ινστιτούτου. Έχει γίνει συζήτηση επί της αρχής και δεν νομίζω ότι αξίζει κανένας να τοποθετηθεί σε κάθε ένα άρθρο ξεχωριστά. Είναι γεγονός ότι το συγκεκριμένο ινστιτούτο γίνεται διότι διαπίστωσε το Υπουργείο ότι υπάρχουν πόροι ανεκμετάλλευτοι. Καλά κάνει και θέλει να εκμεταλλευθεί τους συγκεκριμένους πόρους, όμως θα μπορούσε να το κάνει μ’ έναν καλύτερο τρόπο, διότι νομίζω ότι έτσι ο Υπουργός φτιάχνει έναν προσωπικό μηχανισμό, μηχανισμό δηλαδή προσωπικών του επιλογών και ότι κατακερματίζει το υπάρχον σύστημα επαγγελματικής κατάρτισης. Και έγινε αναφορά στις δυνατότητες που θα είχαμε μέσω του Ο.Α.Ε.Δ. να καταρτίσουμε τους ναυτικούς μας. Σε τελική ανάλυση δε, η πολυδιάσπαση των συστημάτων κατάρτισης δεν οδηγεί πουθενά και πέραν των άλλων, αυτή η πολυδιάσπαση υποβαθμίζει και τα σημερινά συστήματα κατάρτισης και εκπαίδευσης. Αυτό ειπώθηκε και στην επιτροπή από τους εκπροσώπους του συλλόγου των καθηγητών των Σχολών του Εμπορικού Ναυτικού.
     Θα ήθελα να μείνω για λίγο στο άρθρο 9, που αναφέρεται στην πρόσληψη των ανέργων ναυτικών στον ΟΛΠ. Είναι μία μεγάλη αντίφαση σε σχέση μ’ αυτά που επί της αρχής υποστηρίζει ο κύριος Υπουργός ότι ισχύουν με το νομοσχέδιο που φέρνει σχετικά με το ινστιτούτο που ιδρύουμε. Δηλαδή από τη μία μεριά ισχυρίζεται ότι με την επαγγελματική κατάρτιση και την εκπαίδευση θα βελτιώσει τα προσόντα και τις ικανότητες των Ελλήνων ναυτικών -άρα θα τους δώσει μεγαλύτερες ευκαιρίες πρόσβασης στην αγορά εργασίας και αυτό θα οδηγήσει και στην ανταγωνιστικότητα της ελληνικής ναυτιλίας- και από την άλλη οδηγεί τους άνεργους ναυτικούς στο να γίνουν οδηγοί και χειριστές μηχανημάτων στον Ο.Λ.Π.. Αυτό είναι μία αντίφαση. Δεν εμπεριέχει, δηλαδή, μία στρατηγική για την αναβάθμιση του ναυτικού επαγγέλματος και την ανταγωνιστικότητα της ελληνικής ναυτιλίας. Γίνεται για συγκεκριμένους λόγους και εμπεριέχει συγκεκριμένες σκοπιμότητες. Και όπως ειπώθηκε και από τους εκπροσώπους των λιμενεργατών στην επιτροπή, ο τρόπος που θα προσλαμβάνονται αυτοί οι ναυτικοί, με συμβάσεις ορισμένου χρόνου, δηλαδή η εργασιακή σχέση, δημιουργεί και πρόσθετα προβλήματα στους εργαζόμενους και στα ασφαλιστικά τους ταμεία. 
     Έτσι, λοιπόν, κλείνω με το θέμα των άρθρων του νομοσχεδίου και έρχομαι στις τροπολογίες.
     	Κύριε Πρόεδρε, κύριε Υπουργέ, οι τροπολογίες τι δείχνουν; Δείχνουν τη φιλοσοφία και τον τρόπο με τον οποίο η Κυβέρνηση νομοθετεί και αντιμετωπίζει τα προβλήματα. 
     	Η τροπολογία που αναφέρεται, για παράδειγμα, στο Ταμείο Αλληλοβοήθειας των ναυτικών ικανοποιεί ένα πάγιο αίτημα των λιμενικών, όμως έχει μία πονηρή προσθήκη, αν μου επιτρέπετε, δηλαδή αυτή που λέει ότι δεν παρέχεται δικαίωμα για αναδρομική ασφάλιση, η οποία υποπτεύομαι ότι έχει να κάνει με το να αντιμετωπίσει μελλοντικές δικαστικές αποφάσεις, γιατί ξέρετε, κύριε Υπουργέ, ότι έχει προσφύγει κόσμος για να του αναγνωριστεί αυτό το δικαίωμα. Δεν νομίζω ότι η Βουλή πρέπει κάθε φορά να νομοθετεί μ’ αυτόν τον τρόπο.
     	Έρχομαι στην άλλη τροπολογία που αναφέρεται στις αποσπάσεις των κατωτέρων αξιωματικών εκεί που έχουμε ναυτικούς ακόλουθους. Εν πάση περιπτώσει, είναι μία ρύθμιση. Εγώ τη βλέπω θετικά, αλλά έρχομαι να ρωτήσω το εξής, κύριε Υπουργέ: Με τι κριτήρια θα αποσπώνται αυτοί οι κατώτεροι αξιωματικοί; Υπάρχει κανένα κριτήριο ή θα γίνει και αυτή η διαδικασία ένας άλλος χώρος άσκησης προσωπικής, ρουσφετολογικής και κομματικής πολιτικής; Θα μπορούσατε να δεσμευθείτε, για παράδειγμα, ότι στον κανονισμό μεταθέσεων που σας ζητάει να κάνετε το συνδικαλιστικό κίνημα, θα μπορέσετε να εντάξετε ορισμένα κριτήρια, αλλά είναι βέβαιο ότι δεν έχετε τέτοιες προθέσεις, κύριε Υπουργέ. Αυτό αποδεικνύεται από τις αυγουστιάτικες οκτακόσιες πενήντα μεταθέσεις που έγινα,ν κατά παρέκκλιση ακόμα και του δικού σας προεδρικού διατάγματος. 
     Είναι γνωστό, αγαπητοί συνάδελφοι, ότι ο κύριος Υπουργός κατήργησε σε μία νύχτα ένα προεδρικό διάταγμα, που αφορούσε τις μεταθέσεις των λιμενικών και το οποίο είχε συνταχθεί με πολύ κόπο, με πολλές προσπάθειες και με συμμετοχή του συνδικαλιστικού κινήματος. Αγνόησε ακόμα και τη φυσική ηγεσία του Λιμενικού, έφτιαξε ένα δικό του προεδρικό διάταγμα, το οποίο όμως δεν το εφαρμόζει, γιατί αυτήν τη στιγμή επτάμισι χιλιάδες λιμενικοί δεν έχουν πάρει τα μόρια που έπρεπε να πάρουν και έκανε τις μεταθέσεις χωρίς κανένα κριτήριο. Ο κύριος Υπουργός μετατρέπει το Λιμενικό Σώμα σ’ ένα απέραντο δικαστήριο με τις προσφυγές. Άρα, η φιλοσοφία του Υπουργού είναι να διοικήσει το Λιμενικό Σώμα με δικά του κριτήρια, όχι με στοιχεία αξιοκρατίας που συνδέονται και με την αποδοτικότερη λειτουργία των υπηρεσιών.
     	Θα ήθελα σ’ αυτό να προσθέσω και ένα σχόλιο για την άλλη τροπολογία, που δίνει τη δυνατότητα στον προϊστάμενο της λιμενικής αρχής να τοποθετεί τους λιμενικούς στους λιμενικούς σταθμούς και στα λιμενικά φυλάκια. Ορθολογικό φαίνεται αυτό, όταν όμως υπάρχουν ορισμένα κριτήρια με τα οποία έχουν τοποθετηθεί οι λιμενικοί στις λιμενικές αρχές. Διότι όταν με το συγκεκριμένο σύστημα που έφτιαξε -και δεν τηρεί- τα πενήντα χιλιόμετρα απόσταση δεν θεωρούνται μετάθεση και έρχεται και παραπέρα ο προϊστάμενος της λιμενικής αρχής να μεταθέσει κάποιο σ’ ένα λιμενικό σταθμό που απέχει ορισμένα χιλιόμετρα, φαντάζεστε τι έχει να γίνει.
     	Πέραν τούτου, θέλω να κάνω ένα σχόλιο με αφορμή τους λιμενικούς σταθμούς, κύριε Υπουργέ. Επειδή είστε ανακόλουθοι σε σχέση με τις δεσμεύσεις σας για προσλήψεις, βάλατε τους λιμενάρχες όλης της χώρας να σας κάνουν προτάσεις για το πώς θα κλείσετε τους υπάρχοντες λιμενικούς σταθμούς. Οι λιμενικοί σταθμοί –και έχω το παράδειγμα για το Παλούκι, που είναι λιμενικός σταθμός που ανήκει στο Κατάκολο- έγιναν για να εξυπηρετήσουν επαγγελματίες ψαράδες, για να εξυπηρετήσουν ερασιτέχνες ψαράδες, για να βοηθήσουν την τουριστική ανάπτυξη μιας περιοχής. Εσείς επειδή δεν μπορείτε να υλοποιήσετε τους σχεδιασμούς σας για προσλήψεις προσωπικού και να καλύψετε τα κενά, έχετε δώσει οδηγίες να κλείσουν οι λιμενικοί σταθμοί. 
     	Κλείνω με τούτο, κύριε Πρόεδρε και αγαπητοί συνάδελφοι: Το ΠΑ.ΣΟ.Κ. είχε καταθέσει μία πλήρη πρόταση που αφορούσε τα υπηρεσιακά ζητήματα των λιμενικών, όταν συζητείτο το νομοσχέδιο για τη ναυτική εκπαίδευση. Ο Υπουργός δεσμεύτηκε τότε ότι θα τη μελετήσει και ότι θα έλθει μ’ ένα ολοκληρωμένο σχέδιο για τους ναυτικούς.
     	Ρωτάμε, κύριε Υπουργέ: Όταν ως κόμμα δίνατε υποσχέσεις στα Σώματα Ασφαλείας και στους λιμενικούς ότι θα ικανοποιήσετε τα αιτήματά τους για το ανθυγιεινό και το επικίνδυνο, όταν ο Πρωθυπουργός από το Βήμα στη Θεσσαλονίκη τους υποσχόταν αύξηση στους βασικούς μισθούς, όταν τους υποκλέψατε τελικά την ψήφο μ’ αυτές τις υποσχέσεις, αυτές οι υποσχέσεις τώρα πού έχουν πάει; Πού είναι, δηλαδή, οι δεσμεύσεις σας για την επίλυση των ζητημάτων που έχει θέσει το συνδικαλιστικό κίνημα; Επειδή είστε σε πολιτική αδυναμία να ικανοποιήσετε αυτές σας τις δεσμεύσεις, επειδή είναι φανερό ότι έχετε εμπαίξει πολύ κόσμο, βάζετε τις φιλικές σας εφημερίδες να κατηγορούν το συνδικαλιστικό κίνημα, λες και το συνδικαλιστικό κίνημα στο Λιμενικό είναι αυτό που σας εμποδίζει να ασκήσετε το έργο σας.
     Αυτό δείχνει μία αντιδραστική νοοτροπία, μία αυταρχική νοοτροπία, μία νοοτροπία που δεν έχει σχέση μ’ αυτά που επαγγέλλεται ο Πρωθυπουργός και η Κυβέρνησή σας, που λέει ότι είναι η Κυβέρνηση του διαλόγου και της συνεννόησης. Είναι μία Κυβέρνηση αυταρχική, που αποφασίζει μονομερώς και με κομματικά κριτήρια.
     	Σας ευχαριστώ πολύ.
     	ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     	Ο συνάδελφος κ. Πρωτόπαπας έχει το λόγο.
     	ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω να πω εισαγωγικά ότι πρέπει να προσέξουμε όλοι –το λέω και για το δικό μας χώρο- τη διαδικασία των εργασιών του Κοινοβουλίου. Για παράδειγμα, σήμερα –με την έγκριση όλων, είναι αλήθεια- συνεδριάζουν ταυτόχρονα και η Διαρκής Επιτροπή Παραγωγής και Εμπορίου επάνω και η Ολομέλεια για νομοσχέδιο της επιτροπής κάτω. Έχω την εντύπωση ότι πρέπει να το προσέξουμε αυτό -και το λέω ξανά, δεν το λέω κριτικά- διότι αποβαίνει σε βάρος των εργασιών και δίνει μία εικόνα Βουλής που πιστεύω ότι δεν τιμά κανέναν. Αυτό το είπα εισαγωγικά.
     	Έρχομαι τώρα στο νομοσχέδιο. Είπαμε και χθες –το επαναλαμβάνω και σήμερα- ότι δεν καταλαβαίνω τι εξυπηρετεί αυτό το νομοσχέδιο. Πραγματικά αισθάνομαι πάρα πολύ άσχημα, όταν συζητάμε ένα νομοθέτημα που δεν έχει κανένα στόχο. Λέει ο κύριος Υπουργός: «Μα, δεν είναι μεγάλο θέμα το θέμα της εκπαίδευσης των ναυτικών;». Βεβαίως και είναι και θέλω να θυμίσω ότι προεκλογικά είχατε πει ότι θα αναβαθμίσετε τη ναυτική εκπαίδευση και δεν το κάνατε, κύριε Υπουργέ.
     	ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Νόμο ψηφίσαμε.
     	ΧΡΗΣΤΟΣ ΠΡΩΤΟΠΑΠΑΣ: Δεν το κάνατε στην πράξη. Νόμους ψηφίζετε και οι νόμοι μετά ξέρετε πού πάνε. Είναι σαν τους νόμους της απελευθέρωσης της ηλεκτρικής ενέργειας που δεν έχουν εφαρμοστεί, καθυστερεί ο διαγωνισμός και δεν έχουν βγει τα σχετικά προεδρικά διατάγματα και οι υπουργικές αποφάσεις που αθρόως αναφέρονταν. Τι να τους κάνω εγώ αυτούς τους νόμους; Είναι νόμοι αυτοί;
     	Είπατε ότι θα αναβαθμίσετε τη ναυτική εκπαίδευση και δεν το έχετε κάνει. Κάντε το τουλάχιστον για να δούμε αυτήν την αναβάθμιση. Ξαφνικά έρχεστε και φτιάχνετε έναν οργανισμό κατάρτισης. Μετά θα έλθετε και θα φτιάξετε κάτι άλλο. Μετά θα κάνετε κάτι τρίτο. Είναι λογική αυτή; 
     Έχουμε σήμερα τα Κ.Ε.Σ.Ε.Ν.. Είναι υποβαθμισμένα; Βεβαίως και είναι υποβαθμισμένα. Έχουμε σήμερα το Γ.Ε.Ν.Ε. για την εργασία των ναυτικών. Είναι υποβαθμισμένο; Βεβαίως και είναι υποβαθμισμένο. Πρέπει κάτι να αλλάξουμε; Βεβαίως και πρέπει κάτι να αλλάξουμε. Κάντε κάτι σοβαρό, πιάστε τα όλα αυτά μαζί, χαράξτε μία ενιαία πολιτική για την κατάρτιση και απασχόληση των ναυτικών, δείτε συγκροτημένα το ζήτημα του άνεργου ναυτικού και πώς τον καθιστούμε ικανό να μπαίνει και να παραμένει στην αγορά εργασίας. Ένα κομματάκι εδώ, ένα κομματάκι εκεί, ένα κομματάκι παραπέρα. Είναι πολιτική κυβέρνησης αυτή; Αυτά γίνονταν στο παρελθόν από πολλές κυβερνήσεις, αλλά ήταν πριν από πενήντα χρόνια. Δεν είναι ίδιες οι συνθήκες του 21ου αιώνα ούτε ίδιες οι απαιτήσεις. 
     	Κάνουμε τώρα ένα δημόσιο οργανισμό, ελεγχόμενο σκληρά από το δημόσιο, για την κατάρτιση. Ένα δημόσιο Κ.Ε.Κ. κάνουμε. Γιατί; Αυτό που είπε χθες ο κ. Μάνος, όσο και αν φαίνεται λίγο τολμηρό και περίεργο, εμένα δεν με ενόχλησε, δηλαδή άμα ήταν να κάνουμε Κ.Ε.Κ., ας το κάναμε ιδιωτικό και ας το πριμοδοτούσε ο Ο.Α.Ε.Δ. ή το Κ.Ε.Σ.Ε.Ν. στη συγκεκριμένη περίπτωση. Άμα θέλουμε να κάνουμε σοβαρή κατάρτιση, θα πρέπει να έχουμε ένα ολοκληρωμένο πρόγραμμα, θα πρέπει να έχουμε έναν οργανισμό που να σχεδιάζει, έναν οργανισμό που να βλέπει τις ανάγκες. 
     Ποιες είναι οι ανάγκες των άνεργων ναυτικών; Θα το ξέρει αυτός ο οργανισμός; Πώς θα αξιοποιήσει, πώς θα εμπλουτίσει τα προσόντα τους για να τους προωθήσει στην απασχόληση; Πώς δεν θα «δένει» η προώθηση της απασχόλησης και η προστασία της ανεργίας με την επαγγελματική κατάρτιση, αφού δεν μπορεί αυτός να το κάνει; 
     	Θεωρώ ότι κάνουμε μία κίνηση για να την κάνουμε. Πιθανόν να έχετε τα προβλήματά σας και θέλετε να δείξετε έργο, αλλά δεν είναι λογική αυτή. Θα ήταν πολύ προτιμότερο να κάτσετε να κουβεντιάσετε ένα ολοκληρωμένο πλαίσιο που να εντάσσει όλους αυτούς τους μικροοργανισμούς, τα γραφεία, τα κέντρα κ.λπ. σ’ έναν ενιαίο σχεδιασμό. 
     Εμείς θα σας φέρουμε προτάσεις επ’ αυτού σε πολύ σύντομο χρονικό διάστημα. Τις δουλεύουμε ήδη εδώ και αρκετό καιρό, γιατί πράγματι πρέπει να γίνει σοβαρή δουλειά, για να αποδείξουμε ότι υπάρχει τρόπος να γίνει κάτι που να μην είναι σκληρά κρατικό. Βεβαίως θα είναι υπό δημόσιο έλεγχο, συμφωνώ, αλλά όχι σκληρά κρατικό, εφτά στους εννιά να τους διορίζει ο Υπουργός. 
     Βάλτε τους κοινωνικούς εταίρους μέσα. Με το ζόρι δεχτήκατε από έναν εκπρόσωπο. Δώστε αυτές τις πρωτοβουλίες και έναν ουσιαστικό ρόλο στους κοινωνικούς εταίρους. Ας έχουν την πλειοψηφία οι κοινωνικοί εταίροι. Εμείς οι ίδιοι το προτείνουμε αυτό για τον Ο.Α.Ε.Δ.. Ας πάμε τελικά σε μία άλλη λογική, ώστε να απελευθερώσουμε δυνάμεις μέσα απ’ αυτήν την κοινωνία. 
     	Γι’ αυτόν το λόγο, δεν μπορούμε να ψηφίσουμε το νομοσχέδιο. Είμαστε υπέρ της κατάρτισης, υπέρ των αναγκών γι’ αυτήν, αλλά κατά αυτού του πολύ λίγου και πολύ μίζερου πράγματος που επιχειρείτε.
     	Θα αναφερθώ τώρα στις τροπολογίες. Έχουμε κάποιες τροπολογίες, οι οποίες λύνουν τα προβληματάκια των λιμενικών, όμως δεν λύνουν τα μεγάλα προβλήματα. Το μεγάλο βαθμολογικό πρόβλημα των λιμενικών παραμένει.
     Πάτε να βολέψετε κάποιες καταστάσεις μετά τις μεταθέσεις που κάνατε και δημιουργήσατε πραγματικά ένα όργιο κομματικών παρεμβάσεων στο χώρο αυτό. Δεν είμαστε αντίθετοι να λύνονται τα προβλήματα…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Θα απαντήσω γι’ αυτό…
     ΧΡΗΣΤΟΣ ΠΡΩΤΟΠΑΠΑΣ: Να απαντήσετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …και παρακαλώ είτε εσείς είτε ο κ. Κουτσούκος να είστε στην Αίθουσα. 
     ΧΡΗΣΤΟΣ ΠΡΩΤΟΠΑΠΑΣ: Ναι, με συγχωρείτε όμως. Λειτουργεί η επιτροπή, το είπα ήδη και έχω και άλλα καθήκοντα, όπως ξέρετε. Άρα, λυπούμαι πάρα πολύ, εντός της Βουλής θα είμαι, σε όργανο της Βουλής και δεν μπορείτε να με ψέξετε, επειδή θα είμαι σε άλλο όργανο της Βουλής, το οποίο δεν φταίω εγώ που λειτουργεί ταυτόχρονα!
     Από εκεί και πέρα, έχουμε λοιπόν αυτό το πράγμα. Ωραία, κάντε το σωστά τουλάχιστον. Είπε κάτι ο κ. Κουτσούκος πριν, το οποίο προσυπογράφω. Δηλαδή, εννοώ το να μην κόψετε την αναδρομικότητα. Λύνετε ένα θεματάκι, λύστε το σωστά. Άμα κάνουμε μια δουλειά, να την κάνουμε ολόκληρη, όχι μισή. Δηλαδή, δώστε τους τη δυνατότητα να προσφύγουν και όσοι θέλουν να προσφύγουν, μπορεί να δικαιωθούν και όσοι δικαιωθούν, εν πάση περιπτώσει.
     Έρχομαι τώρα στην περίφημη τροπολογία, η οποία εμένα τουλάχιστον με κάνει να επαναστατώ. Λέτε: Έχουμε ανεργία στους ναυτικούς κι εγώ ως καλός άνθρωπος επιχειρώ να λύσω το πρόβλημα, βάζοντας κάποιους απ’ αυτούς, λίγους, στον Ο.Λ.Π., στα λιμάνια γενικά.
     Άρθρο 1. Διαφωνώ με τη λογική και επειδή τέτοιες κινήσεις έκανε και το δικό μου κόμμα τη δεκαετία του ’80 και είχε τη λογική του να λύσουμε το πρόβλημα της ανεργίας διά των προσλήψεων στο δημόσιο –βεβαίως τότε ήταν άλλη εποχή και ξέρετε πολύ καλά ότι υπήρχαν παλιότερα και άλλοι διχασμοί μέσα στην ελληνική κοινωνία, αλλά να μην πάμε τόσο πίσω τώρα- θέλω να πω ότι αυτό το πράγμα ιστορικά κατέρρευσε. 
     Δεν λύνεται η ανεργία με τις προσλήψεις στο δημόσιο τομέα. Φαντάζομαι ότι ο κ. Βεργίνης συμφωνεί. Ξέρω τουλάχιστον τις απόψεις. Ξέρω ότι σ’ αυτά τα ζητήματα είναι πραγματικά φιλελεύθερος. Δεν λύνεται, λοιπόν. Δεν γίνεται αυτό το πράγμα! Ως θέμα αρχής είναι λάθος. 
     Θα μου πείτε: Μα, βλέπω τους ανέργους. Κάντε έναν ωραίο οργανισμό για το πρόβλημα της απασχόλησης των ναυτικών για να το λύσουμε! Βάλτε συγκεκριμένα ζητήματα για την πρόοδο της απασχόλησης. Συγκρουστείτε όπου χρειάζεται και με ορισμένα συμφέροντα, για να γίνει αυτό το πράγμα. Βρείτε λύσεις, για να σας βοηθήσουμε, αν αυτές οι λύσεις είναι θεμιτές.
     Για παράδειγμα, σας είπαμε για το θέμα της κρουαζιέρας ότι θα το ψηφίσουμε υπό έναν όρο, ότι δεν θα πληρώσει το Ν.Α.Τ. –δυστυχώς το πλήρωσε το Ν.Α.Τ.- αλλά ο κρατικός προϋπολογισμός. Δείξαμε δηλαδή μια πρόθεση να υπερβούμε καταστάσεις και να μην πηγαίνουμε σε μια αντιπολίτευση για την αντιπολίτευση.
     Όμως εδώ εσείς τι λέτε; «Έχω πρόβλημα και θα το λύσω με το δημόσιο». Διαφωνώ πλήρως σ’ αυτήν την αντίληψη. Είχαμε αφήσει να περάσει μια τροπολογία χωρίς να κοντράρουμε ιδιαίτερα, η οποία έλεγε ότι εν πάση περιπτώσει, να γίνουν κάποιες συμβάσεις μέχρι να βρεθεί λύση, να δούμε τι μπορούμε να κάνουμε για να κερδίσουμε κάποιο χρόνο. Δεν ήταν σωστό αλλά, έν πάση περιπτώσει, ανακούφιζε κάποιους ανθρώπους. Είχε περάσει στον προηγούμενο νόμο.
     Τι κάνετε τώρα; Έρχεστε και αλλάζετε το δικό σας νόμο. Ύψιστη προχειρότητα κατ’ αρχήν! Δεν μπορείτε να αλλάζετε νόμο κάθε έξι μήνες!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είχε ψηφιστεί ο νόμος για τις Δ.Ε.Κ.Ο., κύριε συνάδελφε!
     ΧΡΗΣΤΟΣ ΠΡΩΤΟΠΑΠΑΣ: Καλά, αυτό σας μάρανε τώρα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ψηφίστηκε μετά ο νόμος για τις Δ.Ε.Κ.Ο., γι’ αυτό μιλούμε για μόνιμους τώρα.
     ΧΡΗΣΤΟΣ ΠΡΩΤΟΠΑΠΑΣ: Δεν υπήρχε νόμος για τις Δ.Ε.Κ.Ο. πριν, κύριε Υπουργέ; Υπήρχε! Μη λέτε τώρα τέτοια σ’ εμένα. Βρείτε κανέναν άλλο να τα πείτε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε ο νόμος για τις Δ.Ε.Κ.Ο..
     ΧΡΗΣΤΟΣ ΠΡΩΤΟΠΑΠΑΣ: Υπήρχε και το ξέρετε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν υπήρχε! Ψηφίστηκε πριν από το νόμο για τις Δ.Ε.Κ.Ο.. 
     ΧΡΗΣΤΟΣ ΠΡΩΤΟΠΑΠΑΣ: Υπήρχε και το ΑΣΕΠ!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ο ν.3409 είναι προγενέστερος του νόμου για τις Δ.Ε.Κ.Ο..
     ΧΡΗΣΤΟΣ ΠΡΩΤΟΠΑΠΑΣ: Υπήρχε και το Α.Σ.Ε.Π., εξάλλου ο Ο.Λ.Π. είναι ανώνυμη εταιρεία. Τα άλλα λιμάνια σε λίγο μπορεί να πάτε να τα κάνετε Σ.Δ.Ι.Τ..
     Ανεξάρτητα όμως απ’ αυτό, εγώ σας λέω το εξής: Ας δούμε λίγο τι λέει μέσα ο νόμος και θα μου πείτε «δεν φταίω εγώ, φταίει ο Παυλόπουλος». Μα, δεν έχει σημασία! Όταν επεκτείνεις ένα λάθος πράγμα εδώ, θα διαφωνήσω πάλι. Λέει λοιπόν: Ας μπαίνει μέσα κάποιος άνεργος ναυτικός, να κάτσει καλό παιδί επτά μήνες και άμα είναι καλό παιδί για επτά μήνες και τον κρίνει ο Ο.Λ.Π. –δηλαδή ο Υπουργός στη συγκεκριμένη περίπτωση, μην παίζουμε!- τότε μπορεί να του κάνω τη σύμβαση αορίστου.
     Μα, είναι σοβαρά πράγματα αυτά; Παίζουμε με τον πόνο των ανθρώπων; Δηλαδή θα πάρουμε κάποιους ανέργους λέγοντάς τους ότι λύνουμε την ανεργία…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε συνάδελφε, είναι ο νόμος για τις Δ.Ε.Κ.Ο.. Δεν αφορά το νομοσχέδιο αυτό.
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, μάθετε να ακούτε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι γενικός νόμος για όλες τις Δ.Ε.Κ.Ο.. Μην αναφέρεστε στο Υπουργείο Ναυτιλίας.
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, σας παρακαλώ πολύ σεβαστείτε την κοινοβουλευτική διαδικασία και μάθετε να ακούτε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι, αλλά μην παραποιείτε την αλήθεια! 
     ΧΡΗΣΤΟΣ ΠΡΩΤΟΠΑΠΑΣ: Μάθετε να ακούτε. Δεν είστε ο κάτοχος της απόλυτης αλήθειας. 
     Κύριε Υπουργέ, ειδικά εσείς δεν είστε ο κάτοχος της απόλυτης αλήθειας. Δεν ξέρω αν θέλετε να είστε ο πάπας. Δεν διαφαίνεται αυτό…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είναι ή δεν είναι ο νόμος για τις Δ.Ε.Κ.Ο.; Είναι ή δεν είναι συγκεκριμένο άρθρο του νόμου;
     ΧΡΗΣΤΟΣ ΠΡΩΤΟΠΑΠΑΣ: …ευτυχώς ή δυστυχώς, είναι ένα άλλο θέμα. 
     ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε συνάδελφε.
     ΧΡΗΣΤΟΣ ΠΡΩΤΟΠΑΠΑΣ: Το αλάθητο του πάπα, τουλάχιστον, νομίζω ότι οποιοσδήποτε υγιώς σκεπτόμενος δεν το αποδέχεται!
     ΠΡΟΕΔΡΕΥΩΝ (Ιωάννης Τραγάκης): Συνεχίστε, γιατί έχει λήξει και ο χρόνος σας. Συνεχίστε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Άρθρο 13 του ν. 3429…
     ΧΡΗΣΤΟΣ ΠΡΩΤΟΠΑΠΑΣ: Σας παρακαλώ! Δεν έχουμε το αλάθητο του Κεφαλογιάννη!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …27 Δεκεμβρίου 2005.
     ΧΡΗΣΤΟΣ ΠΡΩΤΟΠΑΠΑΣ: Ωραία, τι θέλετε να μου πείτε; Σας παρακαλώ μη με διακόπτετε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τι σχέση έχει με το νομοσχέδιο του Υπουργείου Εμπορικής Ναυτιλίας;
     ΧΡΗΣΤΟΣ ΠΡΩΤΟΠΑΠΑΣ: Σας παρακαλώ μάθετε να σέβεστε τους συνομιλητές σας. Και είδατε σας μιλώ στον πληθυντικό…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μην παραποιείτε την αλήθεια, κύριε συνάδελφε.
     ΠΡΟΕΔΡΕΥΩΝ (Ιωάννης Τραγάκης): Ωραία, κύριε Υπουργέ, κατεγράφη η διαφορά σας. Ωραία!
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, δεν είστε ο πάπας! Δεν είστε ο κάτοχος της απόλυτης αλήθειας! Είστε ο Μανώλης Κεφαλογιάννης, δηλαδή ένας ιδιαίτερα βεβαρημένος πολιτικός με τις ενέργειές σας και παρακαλώ πολύ προσέξτε!
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, συνεχίστε παρακαλώ. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να ανακαλέσετε! 
     ΧΡΗΣΤΟΣ ΠΡΩΤΟΠΑΠΑΣ: «Με τις ενέργειές σας», είπα.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, να ανακαλέσει! Αλλιώς, αν έχει στοιχεία, να πει.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να ανακαλέσει! Αν έχει στοιχεία, να πει!
     ΧΡΗΣΤΟΣ ΠΡΩΤΟΠΑΠΑΣ: Τι να ανακαλέσω;
     ΠΡΟΕΔΡΕΥΩΝ (Ιωάννης Τραγάκης): Ένα λεπτό.
     ΧΡΗΣΤΟΣ ΠΡΩΤΟΠΑΠΑΣ: Πρόσφατα, κύριε Κεφαλογιάννη, δεν κοροϊδέψατε το Κοινοβούλιο…
     ΠΡΟΕΔΡΕΥΩΝ (Ιωάννης Τραγάκης): Κύριε Πρωτόπαπα, ένα λεπτό.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γι’ αυτό είπατε «βεβαρημένο παρελθόν».
     ΧΡΗΣΤΟΣ ΠΡΩΤΟΠΑΠΑΣ: «Ενέργειες» είπα!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να ανακαλέσετε.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό! Όλα αυτά προέρχονται από τις διακοπές. 
     ΧΡΗΣΤΟΣ ΠΡΩΤΟΠΑΠΑΣ: Για πείτε μου.
     ΠΡΟΕΔΡΕΥΩΝ (Ιωάννης Τραγάκης): Εγώ θα ήθελα να σας παρακαλέσω κάτι. Πράγματι χρησιμοποιήσατε τη λέξη «βεβαρημένο πολιτικό παρελθόν».
     ΧΡΗΣΤΟΣ ΠΡΩΤΟΠΑΠΑΣ: «Είστε βεβαρημένος πολιτικά με τις ενέργειές σας».
     ΠΡΟΕΔΡΕΥΩΝ (Ιωάννης Τραγάκης): Ωραία, το ίδιο είναι. 
     ΧΡΗΣΤΟΣ ΠΡΩΤΟΠΑΠΑΣ: Όχι, δεν είναι το ίδιο! Και εξηγώ… 
     ΠΡΟΕΔΡΕΥΩΝ (Ιωάννης Τραγάκης): «Είστε βεβαρημένος πολιτικά με τις ενέργειές σας».
     ΧΡΗΣΤΟΣ ΠΡΩΤΟΠΑΠΑΣ: Η ενέργεια του κ. Κεφαλογιάννη να εμπαίξει το Κοινοβούλιο κι εσάς, κύριε Πρόεδρε, πριν από ενάμιση μήνα, όταν μας έλεγε εδώ ότι θα τηρήσει την τριακονταετία του νόμου Παπουτσή…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απαντήθηκε…
     ΠΡΟΕΔΡΕΥΩΝ (Ιωάννης Τραγάκης): Ένα λεπτό!
     ΧΡΗΣΤΟΣ ΠΡΩΤΟΠΑΠΑΣ: …(δεν ακούστηκε) ...προεδρικό διάταγμα περί του αντιθέτου, είναι ενέργεια που μας προσβάλλει και ως Κοινοβούλιο και ως πολιτικούς!
     ΠΡΟΕΔΡΕΥΩΝ (Ιωάννης Τραγάκης): Ένα λεπτό! Τελειώσατε!
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εσείς εμπαίζετε τη Βουλή, κύριε συνάδελφε!
     ΧΡΗΣΤΟΣ ΠΡΩΤΟΠΑΠΑΣ: Είμαι σαφής, κύριε Πρόεδρε. Σαφέστατος!
     ΠΡΟΕΔΡΕΥΩΝ (Ιωάννης Τραγάκης): Αφήστε, θα διευθύνω εγώ. 
     Δεν είστε καθόλου σαφής!
     ΧΡΗΣΤΟΣ ΠΡΩΤΟΠΑΠΑΣ: Σαφέστατος είμαι, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Πρώτον, θα πρέπει να διευκρινίσετε ακριβώς την έκφρασή σας για τον Υπουργό…
     ΧΡΗΣΤΟΣ ΠΡΩΤΟΠΑΠΑΣ: Ναι. Δεν διευκρινίζω;
     ΠΡΟΕΔΡΕΥΩΝ (Ιωάννης Τραγάκης): …γιατί είναι μια έκφραση η οποία είναι αρκετά βαριά…
     ΧΡΗΣΤΟΣ ΠΡΩΤΟΠΑΠΑΣ: Γιατί; 
     ΠΡΟΕΔΡΕΥΩΝ (Ιωάννης Τραγάκης): …και θα φέρει αντέκφραση και αντιλαμβάνεστε ότι θα έχουμε πρόβλημα.
     ΧΡΗΣΤΟΣ ΠΡΩΤΟΠΑΠΑΣ: Δεν με ενοχλεί καθόλου!
     ΠΡΟΕΔΡΕΥΩΝ (Ιωάννης Τραγάκης): Ένα το κρατούμενο…
     ΧΡΗΣΤΟΣ ΠΡΩΤΟΠΑΠΑΣ: Εγώ επαναλαμβάνω αυτό που είπα και το πιστεύω…
     ΠΡΟΕΔΡΕΥΩΝ (Ιωάννης Τραγάκης): …και, δεύτερον… 
     ΧΡΗΣΤΟΣ ΠΡΩΤΟΠΑΠΑΣ: …ότι ο κ. Κεφαλογιάννης…
     ΠΡΟΕΔΡΕΥΩΝ (Ιωάννης Τραγάκης): Μπορείτε να σταματήσετε; 
     ΧΡΗΣΤΟΣ ΠΡΩΤΟΠΑΠΑΣ: …είναι ένας βεβαρημένος με τις ενέργειές του πολιτικός…
     ΠΡΟΕΔΡΕΥΩΝ (Ιωάννης Τραγάκης): Κύριε Πρωτόπαπα, παρακαλώ! Κλείστε το μικρόφωνο!
     ΧΡΗΣΤΟΣ ΠΡΩΤΟΠΑΠΑΣ: Είναι φράση αυτή; Είναι συμπεριφορά Προέδρου αυτή; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μιλά ο Πρόεδρος και δεν σέβεστε το Προεδρείο και διακόπτετε. Είπα ένα λεπτό!
     ΧΡΗΣΤΟΣ ΠΡΩΤΟΠΑΠΑΣ: Είστε Πρόεδρος και όχι επόπτης του κ. Κεφαλογιάννη!
     ΠΡΟΕΔΡΕΥΩΝ (Ιωάννης Τραγάκης): Εκτός του ότι αναφερθήκατε στον κύριο Υπουργό, αναφερθήκατε και στο Προεδρείο και είπατε ότι μας κορόιδεψε ο κύριος Υπουργός, ότι κορόιδεψε το Προεδρείο. Συγκεκριμένα, τι εννοείτε;
     ΧΡΗΣΤΟΣ ΠΡΩΤΟΠΑΠΑΣ: Γίνομαι πολύ συγκεκριμένος. Αν δεν κάνω λάθος, στις 18 Ιουλίου ο κ. Κεφαλογιάννης δήλωσε σ’ αυτν εδώ την Αίθουσα σε δική μου ερώτηση…
     ΠΡΟΕΔΡΕΥΩΝ (Ιωάννης Τραγάκης): Έχει σχέση με το νομοσχέδιο αυτό;
     ΧΡΗΣΤΟΣ ΠΡΩΤΟΠΑΠΑΣ: Έχει σχέση με την πολιτική του.
     ΠΡΟΕΔΡΕΥΩΝ (Ιωάννης Τραγάκης): Τι σημασία έχει; Τις πολιτικές…
     ΧΡΗΣΤΟΣ ΠΡΩΤΟΠΑΠΑΣ: Στην πολιτική του αναφέρθηκα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Κύριε Πρωτόπαπα,…
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θα με αφήσετε να ολοκληρώσω;
     ΠΡΟΕΔΡΕΥΩΝ (Ιωάννης Τραγάκης): Όχι!
     ΧΡΗΣΤΟΣ ΠΡΩΤΟΠΑΠΑΣ: Όχι; 
     ΠΡΟΕΔΡΕΥΩΝ (Ιωάννης Τραγάκης): Θα σας ζητήσω τη διευκρίνιση…
     ΧΡΗΣΤΟΣ ΠΡΩΤΟΠΑΠΑΣ: Είναι συμπεριφορά Προέδρου αυτή;
     ΠΡΟΕΔΡΕΥΩΝ (Ιωάννης Τραγάκης): Εγώ διευθύνω τη συζήτηση…
     ΧΡΗΣΤΟΣ ΠΡΩΤΟΠΑΠΑΣ: Ναι, αλλά δεν κάνετε ό,τι θέλετε!
     ΠΡΟΕΔΡΕΥΩΝ (Ιωάννης Τραγάκης): Εγώ διευθύνω τη συζήτηση και θα ήθελα να σας ζητήσω να διευκρινίσετε…
     ΧΡΗΣΤΟΣ ΠΡΩΤΟΠΑΠΑΣ: Σας παρακαλώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Να διευκρινίσετε την έκφρασή σας, αυτή που είπατε προηγουμένως και για την οποία…
     ΧΡΗΣΤΟΣ ΠΡΩΤΟΠΑΠΑΣ: Είπα ότι ο κ. Κεφαλογιάννης είναι ένας ιδιαίτερα βεβαρημένος πολιτικός με τις ενέργειές του.
     ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο. Δεν ακούγεστε και ούτε καταγράφεστε.
     Θα ολοκληρώσω και θα σας δώσω το λόγο για να πείτε ό,τι θέλετε, αφού ολοκληρώσω εγώ.
     Ζήτησε λοιπόν ο κύριος Υπουργός να διευκρινίσετε τι εννοείτε με την έκφρασή σας για βεβαρημένη πολιτική, διότι νομίζει ότι του αποδώσατε μομφή. Θα ήθελα λοιπόν να σας παρακαλέσω…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): «Έχει βεβαρημένο παρελθόν» είπε, όχι «βεβαρημένη πολιτική». Είπε: «Ο κ. Κεφαλογιάννης έχει βεβαρημένο παρελθόν». Αυτό να εξηγήσει και να ανακαλέσει!
     ΠΡΟΕΔΡΕΥΩΝ (Ιωάννης Τραγάκης): «Βεβαρημένο πολιτικό παρελθόν».
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είπε: «Βεβαρημένο παρελθόν».
     ΠΡΟΕΔΡΕΥΩΝ (Ιωάννης Τραγάκης): Όχι, όχι.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Όχι, «πολιτικό». Είπε «ο κ. Κεφαλογιάννης έχει βεβαρημένο παρελθόν». Αυτό να εξηγήσει και να ανακαλέσει. 
     ΧΡΗΣΤΟΣ ΠΡΩΤΟΠΑΠΑΣ: Μπορώ να έχω το λόγο;
     ΠΡΟΕΔΡΕΥΩΝ (Ιωάννης Τραγάκης): Τώρα έχετε το λόγο.
     ΧΡΗΣΤΟΣ ΠΡΩΤΟΠΑΠΑΣ: Επανέρχομαι και επαναλαμβάνω παλαιότερες δηλώσεις μας, τις οποίες έκανα κι εγώ και ολόκληρο το ΠΑ.ΣΟ.Κ. διά του εκπροσώπου του, ότι ο κ. Κεφαλογιάννης πρόσφατα με συγκεκριμένες αποφάσεις του έκανε ένα δωράκι δισεκατομμυρίων σε συγκεκριμένους ακτοπλόους με την απόφασή του να καταργήσει την τριακονταετία, την οποία προέβλεπε για τα πλοία ο νόμος Παπουτσή. 
     Και όχι μόνο αυτό, αλλά συγκεκριμένα σ’ αυτήν εδώ την Αίθουσα του Κοινοβουλίου κατά τη διάρκεια κριτικής την οποία εγώ και ο συνάδελφος κ. Διαμαντίδης του κάναμε στη συζήτηση μιας τροπολογίας, την οποία ο ίδιος είχε καταθέσει, δεσμεύτηκε ότι θα ισχύει για τριακονταετία ο νόμος Παπουτσή, ενώ ο ίδιος γνώριζε –κι εμείς δεν το γνωρίζαμε- ότι πριν δεκατέσσερις μέρες με προεδρικό διάταγμα, αμφισβητούμενης νομιμότητας, ουσιαστικά είχε προχωρήσει στην άρση της σχετικής διάταξης του νόμου και στην κατάργηση της τριακονταετίας. Επειδή αυτό έκανε το ΠΑ.ΣΟ.Κ. και έγινε θεσμός του Κοινοβουλίου, του επεσήμανα ότι πρέπει να προσέχει τις κινήσεις του.
     ΠΡΟΕΔΡΕΥΩΝ (Ιωάννης Τραγάκης): Κρίνατε, λοιπόν, ότι αυτό το θέμα αποτελεί πολιτικό βεβαρημένο παρελθόν.
     ΧΡΗΣΤΟΣ ΠΡΩΤΟΠΑΠΑΣ: Πρόσφατο μάλιστα.
     ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, επειδή νομίζω ότι το θέμα είναι προσωπικό, έχετε το λόγο να απαντήσετε.
     ΧΡΗΣΤΟΣ ΠΡΩΤΟΠΑΠΑΣ: Να τελειώσω πρώτα την τοποθέτησή μου;
     ΠΡΟΕΔΡΕΥΩΝ (Ιωάννης Τραγάκης): Όχι, όχι.
     ΧΡΗΣΤΟΣ ΠΡΩΤΟΠΑΠΑΣ: Διακόπτετε την τοποθέτησή μου;
     ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο πάλι, δεν υπάρχει τέτοιο θέμα. Ετέθη θέμα προσωπικό.
     ΧΡΗΣΤΟΣ ΠΡΩΤΟΠΑΠΑΣ: Ναι, να μου τον ξαναδώσετε.
     ΠΡΟΕΔΡΕΥΩΝ (Ιωάννης Τραγάκης): Διακόπτω το χρόνο σας, αν και τον έχετε υπερβεί κατά πολύ.
     Ορίστε, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, νομίζω ότι οι υψηλοί τόνοι που καμιά φορά χρησιμοποιεί το ΠΑ.ΣΟ.Κ. και οι ύβρεις στο πρόσωπο Υπουργών και στο δικό μου πρόσωπο από μερίδα συναδέλφων της Αντιπολίτευσης ουσιαστικά χαρακτηρίζει τους ίδιους. Δεν θίγουν τους υβριζόμενους, χαρακτηρίζουν τις ενέργειές τους.
     Αλλά επειδή έχει γίνει πολλή συζήτηση για το συγκεκριμένο θέμα για το οποίο με χαρακτήρισε και με βεβαρημένο παρελθόν ο κ. Πρωτόπαπας, θέλω να πω δύο πράγματα …
     ΠΡΟΕΔΡΕΥΩΝ (Ιωάννης Τραγάκης): Πολιτικό, είπε.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πολιτικό. Το διευκρίνισε εκ των υστέρων.
     ΧΡΗΣΤΟΣ ΠΡΩΤΟΠΑΠΑΣ: Από την αρχή.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πρώτον, το θέμα αυτό απαντήθηκε στις 29 Αυγούστου στον κ. Διαμαντίδη. Ο κ. Διαμαντίδης δεν μπόρεσε να βρει στα Πρακτικά μια φράση που να τεκμηριώνει αυτό που λέει και ο κ. Πρωτόπαπας. 
     Και επειδή το έχει βρει ο ίδιος και επειδή τους είδα πάρα πολύ δυσκολευόμενους να καταθέσουν οποιαδήποτε ερώτηση ή επερώτηση –η οποία κατατέθηκε μετά από δικό μου αίτημα στην Επιτροπή Παραγωγής και Εμπορίου προχθές- ας έρθουν στη Βουλή να πούμε τα στοιχεία. Αλλά έτσι για τα προεόρτια της συζήτησης, θα πω δύο πράγματα. 
     Χθες επικαλέστηκα τον κ. Ανωμερίτη, ο οποίος δεν σήκωσε το γάντι και δεν απάντησε. Είπα: Τι έκανε το Υπουργείο Εμπορικής Ναυτιλίας, κύριοι συνάδελφοι; Το Υπουργείο Ναυτιλίας εναρμόνισε το ελληνικό δίκαιο με μια διεθνή σύμβαση. Μπορεί να κατηγορηθεί ένας Υπουργός ότι εναρμονίζει το ελληνικό δίκαιο με μια Διεθνή Σύμβαση; 
     Ποια είναι αυτή η Διεθνής Σύμβαση; Είναι αυτή που ο κ. Ανωμερίτης –είναι παρών στη Αίθουσα σήμερα- ομόφωνα στις 17 Ιουνίου 2002 στο Συμβούλιο Υπουργών ψήφισε με όλους τους άλλους Υπουργούς Ναυτιλίας και Συγκοινωνιών. Ποια είναι η οδηγία; Είναι η οδηγία που στις 14 Απριλίου 2003 επί Ελληνικής Προεδρίας φέρει την υπογραφή του κ. Γιαννίτση και του κ. Κοχ, έγινε οδηγία της Ευρωπαϊκής Ένωσης. 
     Ερωτώ τον κ. Πρωτόπαπα, λοιπόν: Μήπως ενθυμείται ποιος ήταν Υπουργός Εξωτερικών εκείνη την εποχή, προϊστάμενος Υπουργός του κ. Γιαννίτση; Μήπως είναι ο σημερινός Αρχηγός του ΠΑ.ΣΟ.Κ., ο κ. Παπανδρέου; Μήπως πρέπει να πάνε στο Κ.Τ.Ε. και στο πολιτικό τους συμβούλιο να συνεννοηθούν; 
     Και επειδή επικαλούνται θέματα ασφαλείας και επειδή προκαλούμαι –και εγώ σας είπα όταν προκαλούμαι, σηκώνω το γάντι, θα σας απαντώ και θα δίνετε και εσείς απαντήσεις- σας ερωτώ, κύριε Πρωτόπαπα, που είστε λαλίστατος: Μπορείτε να μου πείτε γιατί η κυβέρνηση του ΠΑ.ΣΟ.Κ. στις 24 Ιουνίου 1999 –βρείτε μόνοι σας ποιος ήταν τότε Υπουργός- για θέματα πάλι ασφαλείας προέβη σ’ αυτό; 
     Θα σας διαβάσω την απόφαση της επιτροπής. Οδηγία 98/18 του Συμβουλίου στις 17 Μαΐου 1998 «σχετικά με τους κανόνες και τα πρότυπα ασφαλείας των επιβατικών πλοίων». Αυτός είναι ο τίτλος της οδηγίας.
     Σας διαβάζω τώρα ποια ήταν αυτή η οδηγία: Άρθρο 6 παράγραφος 3 εδάφιο ζ’. Ακούστε, κύριοι συνάδελφοι, την πολιτική του ΠΑ.ΣΟ.Κ. για την ασφάλεια των πλοίων. 
     «Κατά παρέκκλιση τα υπάρχοντα επιβατικά πλοία που ήταν στη λειτουργία πριν την 1η Ιανουαρίου 1996 και εκτελούσαν αποκλειστικά εσωτερικά δρομολόγια μεταξύ ελληνικών λιμένων, μπορούν να εξαιρεθούν από τη συμμόρφωση». Ποια; Της ασφάλειας. 
     Εσείς τολμάτε να εγκαλείτε τον Υπουργό Εμπορικής Ναυτιλίας που κυρώνει Διεθνείς Συμβάσεις που εσείς ψηφίσατε, όταν εσείς ζητήσατε εξαιρέσεις; 
     Καλύτερα να είστε πιο προσεκτικοί. Είσαστε απολογούμενοι σ’ αυτήν την Αίθουσα και όχι εγκαλούντες. Λοιπόν, προσέξτε πολύ καλά. 
     Αυτά ως προεόρτια και ελάτε με το καλό, μιας και δεν τολμήσατε να κάνετε επερώτηση μόνο για το θέμα της Συνθήκης της Στοκχόλμης, να τα πούμε στη συνέχεια.
     Σας ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ορίστε, κύριε Πρωτόπαπα, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Να μου απαντήσουν γι’ αυτό του 1999 και την ασφάλεια των πλοίων.
     ΧΡΗΣΤΟΣ ΠΡΩΤΟΠΑΠΑΣ: Θα απαντήσω βεβαίως.
     ΠΡΟΕΔΡΕΥΩΝ (Ιωάννης Τραγάκης): Αφού θέσατε ερωτήματα είναι υποχρεωμένος να απαντήσει τώρα.
     ΓΕΩΡΓΙΟΣ ΑΝΩΜΕΡΙΤΗΣ: Αυτά συζητήθηκαν εκατό φορές εδώ μέσα. Πάλι αυτά θα λέμε;
     ΧΡΗΣΤΟΣ ΠΡΩΤΟΠΑΠΑΣ: Είδατε πόσο δίκιο είχα και προσέξατε ότι δεν διέκοψα. 
     ΠΡΟΕΔΡΕΥΩΝ (Ιωάννης Τραγάκης): Έχετε δύο λεπτά, κύριε Πρωτόπαπα.
     ΧΡΗΣΤΟΣ ΠΡΩΤΟΠΑΠΑΣ: Θέλω να πω στον κύριο Υπουργό ότι κατ’ αρχήν παραμένει και σε κάποιο θέμα έκθετος. Του το είπα και χθες. 
     Ρωτήσαμε τον Πρωθυπουργό εάν ήξερε τη συγκεκριμένη πράξη του για το θέμα της άρσης της τριακονταετίας των πλοίων. Ο κύριος Πρωθυπουργός δεν απήντησε και ο κ. Ανδρεουλάκος, ο οποίος απήντησε αντ’ αυτού, μας είπε ότι εμείς δεν ξέρουμε τίποτα, ρωτήστε τον κ. Κεφαλογιάννη. 
     Ρωτώ, λοιπόν, και σήμερα τον κ. Κεφαλογιάννη αν ο Πρωθυπουργός, ο κ. Κωνσταντίνος Καραμανλής γνώριζε το προεδρικό διάταγμα με το οποίο νύχτα υφήρπασε ή μάλλον κατήργησε την τριακονταετία των πλοίων.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Επί της ουσίας, κύριε συνάδελφε. Για την ταμπακιέρα έχετε κάτι να πείτε;
     ΧΡΗΣΤΟΣ ΠΡΩΤΟΠΑΠΑΣ: Έρχομαι στην ουσία.
     Ο κύριος Υπουργός έχει μακρά θητεία στο Κοινοβούλιο και θα έπρεπε να γνωρίζει –λυπούμαι αν δεν το κάνει- ότι όταν έρχεται μια οδηγία από την Ευρωπαϊκή Ένωση, η οδηγία αυτή καθορίζει τα ελάχιστα. 
     Για παράδειγμα, η οδηγία για το ωράριο εργασίας, κύριε Πρόεδρε, καθορίζει τις σαράντα οκτώ ώρες την εβδομάδα. Στην Ελλάδα έχουμε σαράντα, διότι έτσι θεωρούμε και καλά κάνουμε.
     Έπρεπε, λοιπόν, να γνωρίζει ο κύριος Υπουργός ότι η πολύ καλή οδηγία την οποία πέτυχε ο κ. Ανωμερίτης μετ’ άλλων Υπουργών του ΠΑ.ΣΟ.Κ. καθόρισε το ελάχιστο όριο ασφαλείας στην Ευρωπαϊκή Ένωση. Είναι ντροπή για μια χώρα που έχει μεγάλη ναυτιλία και ακτοπλοΐα να έχει καλύτερες συνθήκες από το ελάχιστο της Ευρωπαϊκής Ένωσης και να τις καταργεί για να προσαρμοστεί προς το ελάχιστο. Είναι μια πολιτική του κ. Κεφαλογιάννη να πηγαίνει προς τα κάτω και να καθορίζει τον πήχη προς τα κάτω.
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε, γιατί περιμένει και ο κ. Ανωμερίτης.
     ΧΡΗΣΤΟΣ ΠΡΩΤΟΠΑΠΑΣ: Κλείνω λέγοντας ότι όσο για χαρακτηρισμούς τους οποίους δεν είπα …
     ΠΡΟΕΔΡΕΥΩΝ (Ιωάννης Τραγάκης): Εντάξει, αυτό έληξε. Είναι σίγουρο ότι δεν θέλατε να θίξετε …
     ΧΡΗΣΤΟΣ ΠΡΩΤΟΠΑΠΑΣ: Δεν είμαι εγώ που αποκάλεσα καραγκιόζη τον κ. Κεφαλογιάννη …
     ΠΡΟΕΔΡΕΥΩΝ (Ιωάννης Τραγάκης): Είναι σίγουρο ότι δεν θέλατε να θίξετε τον κύριο Υπουργό.
     ΧΡΗΣΤΟΣ ΠΡΩΤΟΠΑΠΑΣ: Πολιτικά ίσως να τον έθιξα σε ορισμένα σημεία.
     ΠΡΟΕΔΡΕΥΩΝ (Ιωάννης Τραγάκης): Κύριε Ανωμερίτη, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μια φράση μόνο, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Πάλι φράση, κύριε Υπουργέ; Οι φράσεις τα έφεραν αυτά.
     ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κύριε Πρόεδρε ...
     ΠΡΟΕΔΡΕΥΩΝ (Ιωάννης Τραγάκης): Κύριε Ανωμερίτη, συγγνώμη. Οι φράσεις τα έφεραν αυτά.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, θα βοηθήσω και τον κ. Ανωμερίτη με αυτό.
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριοι συνάδελφοι, απαντώ πάντα με στοιχεία χωρίς να σας υβρίζω. Αν μπορείτε απαντήστε και εσείς με στοιχεία.
     Λοιπόν, μιας και μιλούμε με στοιχεία, σας διαβάζω το δελτίο Τύπου του Υπουργείου Εμπορικής Ναυτιλίας στις 18 Ιουνίου 2002. Δηλαδή, την εποχή του κ. Ανωμερίτη, ο οποίος θα πάρει και το λόγο –απλώς για να τον διευκολύνω το κάνω- …
     ΓΕΩΡΓΙΟΣ ΑΝΩΜΕΡΙΤΗΣ: Δεν θέλω διευκολύνσεις.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Μιλώ για τη Συνθήκη της Στοκχόλμης, γι’ αυτό για το οποίο με κατηγορούν τώρα τα στελέχη του ΠΑ.ΣΟ.Κ., που εμείς εναρμονίσαμε το δίκαιο που αυτοί ψήφισαν και καλώς το έκαναν, δηλαδή. 
     Διαβάζω: «Εισάγονται υψηλότερα επίπεδα ευστάθειας και ασφαλείας από εκείνα που ισχύουν διεθνώς». 
     Αυτό είναι απάντηση σ’ εσάς. Σας τη δίνει ο κ. Ανωμερίτης λίγο προγενέστερα.
     Και συνεχίζει: «Επίσης, με τις ρυθμίσεις αυτές εισάγεται για πρώτη φορά σε κοινοτικό επίπεδο το όριο ηλικίας». 
     Συνεννοηθείτε μεταξύ σας και ξαναρθείτε κατά τη διάρκεια της επερώτησης να το ξανασυζητήσουμε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Ορίστε, κύριε Ανωμερίτη, έχετε το λόγο μετ’ εμποδίων και λυπάμαι. 
     ΓΕΩΡΓΙΟΣ ΑΝΩΜΕΡΙΤΗΣ: Κύριε Υπουργέ, επειδή όλοι μιλάμε για τη ναυτιλία και την πρόοδό της, κάποτε πρέπει να καταλάβουμε ότι η ναυτιλία είναι οι άνθρωποί της, είτε λέγονται ναύτες είτε λέγονται καπετάνιοι είτε λέγονται εφοπλιστές είτε λέγονται οτιδήποτε. 
     Εμείς ασχολούμαστε με εκατοστής κατηγορίας τροπολογίες, ρουσφετολογικές και αναποτελεσματικές, οι οποίες κατατέθηκαν την περασμένη Παρασκευή στη 1.30’ η ώρα το μεσημέρι –οι τροπολογίες είναι περισσότερες από το ένα στην ουσία και μόνο άρθρο του νομοσχεδίου- και δεν ασχολούμαστε με αυτό που πρέπει να προωθούμε, εκ των οποίων σπουδαιότερο για την ψυχή της ναυτιλίας, δηλαδή για τους ανθρώπους, είναι η εκπαίδευση και η κατάρτιση.
     Είχα την ευκαιρία χθες να πω ότι αυτό το νομοσχέδιο δεν έπρεπε να έχει έρθει εδώ. Δεν είναι δυνατόν να έρχεται ένα νομοσχέδιο, το οποίο συνιστά μια ανώνυμη εταιρεία και μας λέει τα άρθρα της εταιρείας. 
     Επειδή αναφέρθηκε και ο εισηγητής της Πλειοψηφίας στο ότι δεν είχε γίνει τα προηγούμενα χρόνια τίποτα, θα ήθελα να του υπενθυμίσω –και γι’ αυτό δεν θα έπρεπε να έχει έρθει αυτό το νομοσχέδιο εδώ- το εξής: Κύριε Υπουργέ, αυτό που κάνετε, τη σύσταση αυτού του ινστιτούτου που λέτε, μπορούσατε να το κάνετε με απλή σας απόφαση βάσει του νόμου του 2003. Διότι δεν ξέρω αν κανείς από τους συμβούλους σας ή από τα στελέχη εκεί κάθεται να ασχολείται με το τι έχει ψηφιστεί διαχρονικά, αλλά η διοίκηση έχει συνέχεια. 
     Εμείς, λοιπόν, τον Ιούνιο του 2003 ψηφίσαμε συγκεκριμένο νομοσχέδιο για την επιμόρφωση και την επαγγελματική κατάρτιση και μάλιστα για πρώτη φορά δώσαμε και τη δυνατότητα την επαγγελματική κατάρτιση και την εκπαίδευση να την κάνουν ακόμα και ιδιωτικές εταιρίες. Είναι ο ν. 3153 που λέει ότι η  ναυτική επαγγελματική κατάρτιση και επιμόρφωση του προσωπικού πλοίων του εμπορικού ναυτικού επιτρέπετε να παρέχεται και από ιδιωτικές σχολές. Δηλαδή, εμείς  δίνουμε το δικαίωμα να ιδρύονται από συνδικάτα, από ιδιώτες, από οποιουσδήποτε, από το κράτος ιδιωτικές σχολές για την επαγγελματική κατάρτιση και επιμόρφωση. Υπάρχει το θεσμικό πλαίσιο και εσείς φέρνετε έναν άλλο νόμο.
     Όλα αυτά θα μπορούσαν να έχουν αποφευχθεί. Θα μπορούσατε να το ονομάσετε «ινστιτούτο» ή όπως αλλιώς θέλετε. Και όχι μόνο αυτό, αλλά χθες, κύριε Υπουργέ, σας είπα –για αυτό είπα ότι είναι ήσσονος σημασίας το νομοσχέδιο και δεν θα έπρεπε ούτε καν να μιλήσουμε- ότι θα αντιμετωπίσετε πολλά προβλήματα για να το εφαρμόσετε. 
     Πρώτα απ’ όλα, όσον αφορά στους τίτλους σπουδών που θα δώσετε, είναι δυνατόν να κάνετε ένα ινστιτούτο το οποίο θα κάνει κατάρτιση και πουθενά δεν θα έχει τη διασύνδεση με τους κανονισμούς της STCW;  Η εκπαίδευση και η κατάρτιση σήμερα δεν είναι ασύνδετα. Δηλαδή, άντε κάναμε ένα ινστιτούτο να φάμε και κανένα κοινοτικό κονδύλι, για να το δώσουμε δεξιά-αριστερά; Έτσι θα κάνουμε στο σοβαρό αυτό τομέα που λέγεται «εκπαίδευση στο ναυτικό χώρο»; Έτσι θα προωθήσουμε αυτά τα θέματα; 
     Η κατάρτιση των ναυτικών και η επιμόρφωσή τους περιγράφεται σε δεκάδες τόμους κανονισμών και διεθνών συμβάσεων για τα πρότυπα εκπαίδευσης, έκδοσης πιστοποιητικών, τήρησης φυλακών των ναυτικών και έχουν κυρωθεί με προεδρικά διατάγματα. Υπάρχει από πίσω ένα ολόκληρο θεσμικό πλαίσιο, βάσει του οποίου αυτό που κάνετε, μπορείτε να το κάνετε με μία απλή απόφασή σας. 
     Και εδώ καθόμαστε στη Βουλή ή στη Διαρκή Επιτροπή και συζητάμε. Και φυσικά, στη συζήτηση αναφερόμαστε και σε εκατό άλλα θέματα για να περνάμε την ώρα μας. Αφού μπορείτε να το κάνετε με δική σας απόφαση, δεν χρειαζόταν καν νόμος. 
     Κύριε Υπουργέ, εγώ δεν συνηθίζω να στέκομαι σε λεπτομέρειες και σε αντιδικίες, τις οποίες πολλές φορές πράγματι με τη συμπεριφορά σας δημιουργείτε. Όμως, όταν κάνουμε τις παρεμβάσεις μας, τις κάνουμε για να βοηθήσουμε, γιατί πιστεύουμε ότι η ναυτιλία είναι ένας κατ’ εξοχήν –και μάλιστα εξωγενής- σημαντικός οικονομικός κλάδος και θέλουμε να βοηθήσουμε προς αυτήν την κατεύθυνση. Σας έχουμε πει και σας έχουμε υποδείξει πολλές φορές προτάσεις και διορθώσεις, τις οποίες δεν έχετε κάνει δεκτές και θα τις βρίσκετε μπροστά σας. 
     Επειδή χθες άκουσα που αναφερθήκατε και πάλι στα κρουαζιερόπλοια, σας γνωρίζω, αν δεν το ξέρετε, ότι το Διοικητικό Συμβούλιο του Ν.Α.Τ. ήδη αποφάσισε να διεκδικήσει τις εισφορές, κάτι που σημαίνει ότι κάτι δεν κάναμε καλά, όταν νομοθετήσαμε. Το ίδιο συμβαίνει και με την εγκριτική πράξη, υπάρχει πρόβλημα. Άλλο πράγμα είναι να έχεις μία πρόθεση και να νομοθετείς και άλλο είναι το πώς το νομοθετείς και πώς το εφαρμόζεις. 
     Σας είπα χθες ότι κανείς δεν έχει αντίρρηση να συζητήσει και να αποφασίσει να προωθήσει την επαγγελματική εκπαίδευση και κατάρτιση. Και πέρα από τις παρατηρήσεις που έκανα προηγουμένως, εσείς φέρατε ως Κυβέρνηση πριν από πέντε μήνες σχέδιο νόμου για το οποίο πανηγυρίσατε και το ονομάσατε «σχέδιο για την ναυτική εκπαίδευση». 
     Καλά, πριν από πέντε μήνες δεν είχατε στο μυαλό σας το τι θα γίνει με την επαγγελματική κατάρτιση ναυτικών; Και μάλιστα, όπως είπα, τη στιγμή που υπάρχει νομοθετικό πλαίσιο, πάνω στο οποίο μπορούσατε να πατήσετε. 
     Κύριε Υπουργέ, εγώ δεν έχω κάνει δηλώσεις και ό,τι είναι να συζητάμε, μπορούμε να το συζητάμε πραγματικά μέσα σ’ αυτήν την Αίθουσα ή στις επιτροπές. Όμως, με αφορμή τον προηγούμενο διάλογο, σας υπενθυμίζω ότι αυτά τα έχουμε συζητήσει ξανά εκατό φορές. Συζητάμε και σκιαμαχούμε σε θέματα τα οποία δεν έχουν καμία αξία. Και δεν καταλαβαίνω τι νόημα έχει να συζητήσουμε εάν κυρώσαμε την άλφα συνθήκη, τη βήτα συνθήκη ή τη γάμμα συνθήκη. Φυσικά και την κυρώσαμε. Φυσικά και την επιδιώξαμε. Φυσικά και την προωθήσαμε. Όμως, αυτό δεν σημαίνει ότι σε εθνικό επίπεδο δεν μπορούμε να έχουμε και πρόσθετες διατάξεις, όπως κάναμε και με τον κανονισμό, με την άρση του καμποτάζ, όπου στο νόμο που ψήφισε η Βουλή –και σε πολλές περιπτώσεις και με τη συμμετοχή και τη θετική ψήφο του κόμματός σας- προσθέσαμε επί μέρους διατάξεις. Άλλο το ένα θέμα, άλλο το άλλο.
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Παρ’ όλα αυτά, για να μείνω στο θέμα της εκπαίδευσης, κοιτάξτε. Διαβάστε ξανά τους νόμους που ψηφίσαμε και μην τους απορρίπτετε. Σας διευκολύνουν. Θα σας πω ένα απλό παράδειγμα και μ’ αυτό τελειώνω, κύριε Πρόεδρε. Στο νόμο αυτόν που ανέφερα προηγουμένως, έχουμε ψηφίσει μία σημαντική διάταξη γι’ αυτήν την εκπαίδευση που είναι πολύ σημαντική για τους ναυτικούς, που είναι πάνω στα πλοία. Γιατί ναυτικοί δεν είναι αυτοί που είναι στην ξηρά και βγαίνουν και σπουδάζουν. Ναυτικοί είναι αυτοί που είναι πάνω στα πλοία. 
     Το προεδρικό διάταγμα από το 2003 μέχρι τώρα δεν έχει βγει. Να, λοιπόν, πεδίο να κάνουμε δουλειά για να μπορέσουμε να προωθήσουμε την κατάρτιση, την εκπαίδευση και την απόκτηση τίτλων από τους Έλληνες ναυτικούς, γιατί, κύριε Υπουργέ –το είπα και χθες- δεν πρέπει να φθάσουμε στο επίπεδο της Ολλανδίας, όπου η Ολλανδία αποφάσισε ότι ολλανδικό πλοίο, πλοίο με ολλανδική σημαία, είναι εκείνο που έχει μόνο Ολλανδό πλοίαρχο.
     Όλο το βάρος μας πρέπει να το ρίξουμε στην εκπαίδευση των αξιωματικών. Όλων των ναυτικών, αλλά ιδιαίτερα η παραγωγή αξιωματικών είναι αυτή που θα κάνει και θα διατηρήσει την ελληνική ναυτιλία με ελληνική σημαία ή έστω και με άλλη σημαία. Όμως, για να το διατηρήσουμε αυτό, πρέπει να προσπαθήσουμε και όχι με νομοσχέδιο, όπως αυτό το οποίο φέρατε. Σας ξαναλέω ότι δεν έπρεπε να το φέρετε, γιατί έχετε δικαίωμα από προηγούμενο νομοθετικό πλαίσιο, με απλή απόφασή σας, να συστήσετε τέτοιους θεσμούς.
     Κλείνοντας, να ήθελα να αναφερθώ σε μία μόνο τροπολογία από τις τροπολογίες. Κύριε Υπουργέ, διορθώστε τη, γιατί θα βρείτε πολλά προβλήματα μπροστά σας. Μιλάω για την τροπολογία –και κλείνω- την οποία ενσωματώσατε ως άρθρο 8 και αφορά τους νηογνώμονες. Τουλάχιστον, για να είμαστε δίκαιοι, δεδομένου ότι υπάρχει συμφωνία μεταξύ Υ.Ε.Ν. και νηογνωμόνων όσον αφορά το προσωπικό, αφαιρέστε την ευθύνη –άρα και τα τεράστια αυτά πρόστιμα- από τους υπαλλήλους των νηογνωμόνων. 
     Εγώ δεν το καταλαβαίνω. Να δεχθώ την πρόθεσή σας ότι αντί να άρετε την άδεια ενός νηογνώμονα γιατί υπέπεσε σε κάποιο σφάλμα, πάτε και βάζετε κάποια πρόστιμα. Εγώ θεωρώ υψηλά τα πρόστιμα, τεράστια. Τριακόσιες και τετρακόσιες χιλιάδες ευρώ από μονοπρόσωπο όργανο είναι πάρα πολύ μεγάλο ποσό και δεν πιστεύω ότι προσθέτει τίποτα. Όμως, βάλτε το πρόστιμο στους οργανισμούς και τους νόμιμους εκπροσώπους. Στους υπαλλήλους; Οι υπάλληλοι δηλαδή των 1.000 ευρώ ή των 1.500 ευρώ θα πληρώνουν αυτά τα υπέρογκα πρόστιμα; Αυτό τουλάχιστον αφαιρέστε το.
     Παρ’ όλα αυτά, αυτή η τροπολογία, επειδή όλοι οι φορείς της ναυτιλίας σας έχουν στείλει έγγραφα, τη θεωρώ ακραία, δεδομένου ότι βρίσκεται σε εξέλιξη κοινοτική οδηγία και θα μπορούσατε να περιμένετε την κοινοτική Οδηγία για να επιβάλετε όποιο πρόστιμο μετά θέλετε. 
     Σημειώνω ότι η τροπολογία αυτή, κατά την άποψή μου, θα έχει σημαντικές επιπτώσεις στην ελληνική σημαία.
     Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     Ο συνάδελφος κ. Βεργίνης έχει το λόγο.
     ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
     Πριν από μερικούς μήνες, συζητούσαμε για τη ναυτική εκπαίδευση. Ομολογώ ότι διάβασα ξανά τα Πρακτικά εκείνων των συνεδριάσεων και διάβασα επίσης τα Πρακτικά των συνεδριάσεων αυτού του νομοσχεδίου. Είδα πολλές συγγένειες και πολλές επαναλήψεις, κύριε Πρόεδρε, οι οποίες κατά τα δύο τρίτα τουλάχιστον δεν αφορούν τα νομοσχέδια. Μιλάμε δηλαδή επί παντός επιστητού σε ό,τι αφορά τη ναυτιλία, αλλά δεν περιοριζόμαστε στο συγκεκριμένο νομοσχέδιο, με αποτέλεσμα τελικά να μην προχωράμε σε προτάσεις βελτίωσης του περιεχομένου του νομοσχεδίου.
     Αντίθετα, μάλιστα, βρισκόμαστε μπροστά σε κορώνες και σε αφορισμούς, που τελικά δεν έχουν τίποτα άλλο να κάνουν, παρά μία πολιτική αντίθεση και αντίφαση πολλές φορές με τον εαυτό μας, τέτοια που χαρακτηρίζει πράγματι όχι κολακευτικά τη δουλειά μας στο Κοινοβούλιο.
     Εκείνο που θέλω να πω εδώ, ειδικότερα για το νομοσχέδιο, είναι το εξής. Θέλουμε ή δεν θέλουμε αυτήν την κατάρτιση και επιμόρφωση των κατωτέρων, όπως λέτε, στρωμάτων του ναυτικού ή των ναυτικών; Η απάντηση είναι «ναι» από όλους. Από πουθενά δεν υπάρχει αρνητική απάντηση. 
     Αλλά τι θέλουμε; Διαφωνούμε ως προς το ποιος θα κάνει την κατάρτιση και επιμόρφωση. Αναγνωρίζουμε, όμως, όλοι ότι δεν υπάρχει μια συγκεκριμένη πηγή, από την οποία μπορεί να εντοπίσει κανείς την κατάρτιση και την επιμόρφωση στο ναυτικό. Αναγνωρίζουμε ότι υπάρχουν διεθνείς συμβάσεις, κανονισμοί, οδηγίες, άλλοι νόμοι, επίσης, από τους οποίους μπορούμε πράγματι να αντλήσουμε δυνατότητες για την κατάρτιση και την επιμόρφωση. Αν, όμως, αυτό υπάρχει, γιατί να μην υπάρχει ένας κοινός φορέας, ο οποίος πράγματι θα εφαρμόσει όλες αυτές τις διατάξεις κατά το καλύτερο δυνατό; 
     Συνεπώς, κύριοι συνάδελφοι, ιδιαίτερα της Αξιωματικής Αντιπολίτευσης, δεν καταλαβαίνω γιατί είμαστε ενάντια στην ίδρυση αυτού του ινστιτούτου, το οποίο έχει τη μορφή δημοσίου δικαίου. Κάθε φορά λέτε ότι παραδίδουμε την εκπαίδευση σε ιδιωτικούς φορείς και αυτήν τη φορά λέτε «γιατί να μην τη δώσουμε στους  ιδιωτικούς φορείς». Δηλαδή λέτε κάτι το οποίο πράγματι είναι σε αντίφαση με τα προηγούμενα. Αντίθετα, λέμε ότι το ινστιτούτο είναι δημοσίου συμφέροντος, δημοσίου ενδιαφέροντος. Και βεβαίως και για λόγους εξειδικευμένης ασφάλειας -διότι αφορά το ναυτικό- πρέπει να είναι εξειδικευμένο προσωπικό, κάτω από τις εξειδικευμένες διατάξεις λειτουργίας αυτού του ινστιτούτου. 
     Δεν λέει, όμως –δηλαδή δεν απαγορεύει- ότι το ινστιτούτο αυτό δεν μπορεί να συνεργαστεί με οποιουσδήποτε φορείς, λαμβάνοντας υπ' όψιν οποιαδήποτε νομοθετική διάταξη, η οποία καθορίζει κατάρτιση και επιμόρφωση αυτών των ανθρώπων. 
     Αντίθετα μάλιστα λέει ότι μπορεί να ιδρύει επιχειρήσεις, ότι μπορεί να συνεργάζεται με δίκτυα επιμόρφωσης και κατάρτισης που προέρχονται από  οποιονδήποτε οργανισμό και οποιαδήποτε ιδιωτική ή δημόσια επιχείρηση. Συνεπώς, λοιπόν, δεν καταλαβαίνω γιατί πρέπει να είμαστε ενάντια. 
     Το να έρθουμε και να πούμε, πώς πρέπει να είναι πράγματι το περιεχόμενο του καταστατικού, αλλά επίσης και το πώς θα είναι ο εσωτερικός κανονισμός, έτσι ώστε να επιτυγχάνεται το αναγκαίο αποτέλεσμα, κύριε Πρόεδρε, αυτό έχει και την ανάγκη του και τη σημασία του, ώστε να είναι αποτελεσματικό και να επιτυγχάνουμε αυτό το οποίο επιζητούμε. Άρα, λοιπόν, αυτό που έχει σημασία είναι να πούμε κάποια πράγματα στον κύριο Υπουργό, έτσι ώστε το καταστατικό το οποίο θα γίνει από το διοικητικό συμβούλιο, το οποίο ορίζεται, αλλά και ο εσωτερικός κανονισμός, να είναι έτσι, ώστε πράγματι να προσβλέπει στην επιτυχία των στόχων και των σκοπών του ινστιτούτου. 
     Άλλωστε, κύριοι συνάδελφοι, δεν έχει καμία σημασία η κατάρτιση και η επιμόρφωση σε ευθεία, επαναλαμβάνω, διασύνδεση με την κατάργηση της ανεργίας. Τι σημαίνει αυτό το πράγμα; Σημαίνει δηλαδή ότι ένας άνθρωπος ο οποίος δεν βρίσκει εργασία δεν πρέπει τελικά να επιδέχεται ούτε κατάρτιση ούτε επιμόρφωση. Μα είναι δυνατόν αυτό, κύριε Πρόεδρε; Τότε η διά βίου επιμόρφωση και κατάρτιση πού πηγαίνει, δηλαδή όλα αυτά που ψηφίσαμε στο νομοσχέδιο επίσης πρόσφατα;
     Επομένως, λοιπόν, η κατάρτιση και επιμόρφωση θα γίνεται ούτως ή άλλως, προκειμένου να τους δίνουμε δεξιότητες και ικανότητες να μπορούν να βρουν εργασία. Συνεπώς προϋπάρχει. Άρα αποτελεί προϋπόθεση στο να επηρεάσουμε το βαθμό ανεργίας και επομένως τον αριθμό των ανέργων. 
     Παράλληλα, το θέμα δεν είναι μονάχα να βρει κανείς εργασία, αλλά η επιμόρφωση και η κατάρτιση έχουν και μια ευθεία σχέση με τον άνθρωπο και με την ψυχική του βεβαίως κατάσταση και την αντίληψη που πρέπει να έχει για το γύρω κόσμο και το περιβάλλον του. Άρα, λοιπόν, να μην τα εξισώνουμε όλα και να μη διασυνδέουμε άμεσα την κατάργηση, όπως λέτε εσείς για κατάργηση, που δεν  υπάρχει ποτέ. Διότι ακόμα και η τριβή ανεργίας που υφίσταται, κύριε Πρόεδρε, που μπορεί να είναι και 3% και 5%, υφίσταται πάντοτε σε μια ζωντανή κοινωνία. Δεν μπορεί, όμως, να καταργεί ακριβώς αυτό το πλαίσιο κατάρτισης και επιμόρφωσης για τον άνθρωπο. 
     Παράλληλα, ακούστηκε ότι όλο αυτό γίνεται για να απορροφήσουμε 30.000.000 με 40.000.000 κοινοτικούς πόρους. Νομίζω ότι υποβιβάζουμε, κύριε Πρόεδρε, το επίπεδο του Κοινοβουλίου, όταν γίνονται τέτοιου είδους σκέψεις επί του νομοσχεδίου. 
     Μα, πρόκειται κατ’ αρχήν για ένα νομοσχέδιο που αφορά όχι στατική αντιμετώπιση του θέματος αλλά δυναμική, κύριε Υπουργέ και επομένως δεν πρόκειται για τους ανέργους της παρούσας περιόδου, αλλά διαρκώς, έτσι ώστε να έχει ο άνθρωπος τη δυνατότητα να βρίσκει απασχόληση και εργασία. Συνεπώς, λοιπόν, το επιχείρημα ότι γίνεται το ινστιτούτο για την απορρόφηση δεν στέκει με τίποτα. 
     Στο κάτω-κάτω της γραφής, κύριε Πρόεδρε, αν κάποιοι έπρεπε να ελέγχονται και να αυτοελέγχονται ως προς την έλλειψη απορροφητικότητας πόρων, αυτές είναι οι προηγούμενες κυβερνήσεις και επομένως η Αξιωματική Αντιπολίτευση. Διότι έχουμε από το Γ΄ Κοινοτικό Πλαίσιο Στήριξης μια απορροφητικότητα σε τέσσερα χρόνια, έναντι των έξι που ήταν το Γ΄ Κοινοτικό Πλαίσιο Στήριξης, που δεν υπερβαίνει το 13,5% σε μέσο όρο και η παρούσα Κυβέρνηση σε δυόμισι χρόνια το έφθασε σε 45%. Αυτό ομολογείται και από την Αξιωματική Αντιπολίτευση. Μπορούν να συγκριθούν αυτά τα μεγέθη; Όχι βέβαια. Άρα, λοιπόν, το επιχείρημα αυτό δεν μπορεί να σταθεί. 
     Επιπλέον, πρέπει να θεωρήσουμε ότι η νομοθετική εργασία δεν είναι κάτι με το οποίο ο νομοθέτης θέλει να αντιμετωπίσει ένα πρόβλημα σημερινό και στατικά. Θέλει να αντιμετωπίσει ένα πρόβλημα διαρκές και στο μέλλον. Συνεπώς δεν ισχύει και δεν μπορεί να ισχύει αυτό που είπε ο κ. Πρωτόπαπας ότι τελικά από τη στιγμή που καταψηφίζουμε επί της αρχής το νομοσχέδιο, δεν μας ενδιαφέρουν οι παρατηρήσεις επί των άρθρων. Αυτό δεν είναι σωστό και δεν αποτελεί σωστή θέση. 
     Αντίθετα, πρέπει να κάνουμε τις παρατηρήσεις μας επί των  άρθρων, ακόμα και αν διαφωνούμε επί της αρχής, έτσι ώστε να βελτιώσουμε το νομοσχέδιο και να παραδώσουμε ένα νομοθέτημα το οποίο να είναι αξιοποιήσιμο, κύριε Πρόεδρε, όχι μονάχα για σήμερα, αλλά και μελλοντικά.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τέλος, κύριε Πρόεδρε, σε ορισμένα άρθρα είχα παρατηρήσει, όταν έγινε η συζήτηση στην επιτροπή, τα εξής:
     Κύριε Υπουργέ, θεωρώ ότι στο άρθρο 2 που αναφέρεται στη διοίκηση πρέπει να περιληφθεί και η γενική συνέλευση. Νομίζω ότι το έχετε κάνει. Αν δεν το έχετε κάνει, κύριε Πρόεδρε, πρέπει να γίνει. Δεν αποτελεί διοίκηση μονάχα ο διευθύνων σύμβουλος. Το ανώτατο όργανο μιας διοίκησης είναι η γενική συνέλευση. Αυτό πρέπει να περιληφθεί. Δεν νοείται να μην υπάρχει γενική συνέλευση, από τη στιγμή που υπάρχουν μέτοχοι κ.λπ.
     Αν μου επιτρέπετε, κύριε Πρόεδρε, με την ανοχή σας  θα ήθελα να κάνω μια-δύο ακόμα παρατηρήσεις. 
     ΠΡΟΕΔΡΕΥΩΝ (Ιωάννης Τραγάκης): Σύντομα, όμως, κύριε συνάδελφε, γιατί ολοκληρώνουμε. 
     ΞΕΝΟΦΩΝ ΒΕΡΓΙΝΗΣ: Σύντομα, κύριε Πρόεδρε. 
     Στο άρθρο 3 λέτε για τη διενέργεια ερευνών και μελετών και πιο κάτω λέτε για την ίδρυση επιχειρήσεων. Η άποψή μου είναι η παράγραφος 3 α΄ και β΄ να ενοποιηθούν σε ένα. 
     Γιατί το λέω αυτό; Λέει ότι πρέπει να ιδρύει, να συμμετέχει σε επιχειρήσεις και να συγκροτεί δίκτυα συνεργασίας με νομικά ή φυσικά πρόσωπα. Αυτό πρέπει να είναι ένα, διότι πρέπει να αναφέρεται ευθέως και οριζόντια στο συναφές αντικείμενο και να μπορεί να ισχύει και κεντρικά και περιφερειακά. Διότι πρόκειται να ιδρύσετε, όχι μονάχα επιχείρηση κεντρικά ή σε δίκτυα κεντρικά, αλλά και περιφερειακά. Άρα πρέπει να ενοποιηθούν και το γ΄ πλέον να γίνει β΄.
     Τέλος, κύριε Πρόεδρε, θεωρώ αναγκαίο ότι όπου αναφέρεται στο  νομοσχέδιο η λέξη «κατάρτιση» πρέπει να μπει και η λέξη «επιμόρφωση», διότι αυτό σας διευκολύνει επίσης και για την υπαγωγή ορισμένων προγραμμάτων στην Ευρωπαϊκή Ένωση, ώστε έτσι να χρηματοδοτούνται, διότι πολλές φορές η επιμόρφωση είναι μια ξέχωρη κατάσταση από την κατάρτιση. Παρακαλώ αυτό να ληφθεί υπ’ όψιν. Ευχαριστώ πολύ, κύριε Πρόεδρε. 
     	ΠΡΟΕΔΡΕΥΩΝ (Ιωάννης Τραγάκης): Θέλει κανείς από τους εισηγητές να δευτερολογήσει; Κανείς. 
     Κύριε Υπουργέ, έχετε το λόγο για να κλείσετε τη συνεδρίαση.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θα ξεκινήσω με μερικές νομοτεχνικές βελτιώσεις. Στην περίπτωση α΄, της παραγράφου 2, του άρθρου 3 του σχετικού νομοσχεδίου, μετά τις λέξεις «πανελλήνιας εμβέλειας», προστίθενται οι λέξεις «ή Παραρτημάτων αυτών». 
     Δεύτερη νομοτεχνική βελτίωση. Στο τελευταίο εδάφιο της περίπτωσης α΄ της παραγράφου 2, του άρθρου 3, μετά τις λέξεις «λειτουργίας των Κέντρων»  προστίθενται οι λέξεις «ή των Παραρτημάτων αυτών».
     Ήταν προτάσεις του εισηγητή της Πλειοψηφίας του κ. Πίττα, του κ. Καραμάριου και του κ. Ρήγα στην τελευταία του τοποθέτηση και νομίζω ότι είναι σωστό και συμπεριλαμβάνεται στο νομοσχέδιο. 
     Στην τροπολογία με αριθμό 737 στην παράγραφο 3 στο εδάφιο 1 μετά την φράση «Αξιωματικοί Λ.Σ.» διαγράφεται η λέξη «προερχόμενοι». Ήταν σωστή η παρατήρηση του κ. Γείτονα γι’ αυτό το θέμα.
     ΠΡΟΕΔΡΕΥΩΝ (Ιωάννης Τραγάκης): «Απόφοιτοι», και διαγράφεται…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ναι, «απόφοιτοι». Θα μπει η λέξη «απόφοιτοι». Έχετε δίκιο, κύριε Πρόεδρε.
     Κύριοι συνάδελφοι, έγινε πολλή συζήτηση για τον πυρήνα του νομοσχεδίου. Δόθηκαν εξηγήσεις και χθες γιατί δεν μπορεί να γίνεται η επιμόρφωση των λεγόμενων κατωτέρων πληρωμάτων από τα Κ.Ε.Σ.Ε.Ν.. Σας είπα ότι διακινδυνεύουμε 23.000.000 ευρώ από κοινοτικά κονδύλια, τα οποία εισπράττονται από τα Κ.Ε.Σ.Ε.Ν. για την επιμόρφωση των πλοιάρχων και των μηχανικών. Δεν είναι πιστοποιημένοι οργανισμοί για το Γ΄ Κοινοτικό Πλαίσιο Στήριξης και δεν ξέρουμε αν θα πιστοποιηθούν στο Δ΄ Κοινοτικό Πλαίσιο Στήριξης. Βεβαίως γίνεται αυτή η προσπάθεια. Λοιπόν, δεν υπάρχει κανένας λόγος να διακινδυνεύσουμε για φέτος 6.000.000 ευρώ. Τόσο απλό είναι.
     Πριν μπω στα θέματα του νομοσχεδίου και στις τροποποιήσεις που έγιναν θέλω να δώσω απαντήσεις σε σημαντικά θέματα που τέθηκαν έστω και αν δεν αναφέρονται ρητά μέσα στο νομοσχέδιο. Αναφέρθηκε το θέμα του Τυμπακίου και της Ακαδημίας Αλεξανδρουπόλεως από τους συναδέλφους της Αντιπολίτευσης, από τον κ. Δραγασάκη και από τον κ. Φωτιάδη. Στην Επιτροπή Παραγωγής και Εμπορίου θα γίνει συζήτηση και θα ζητήσω από τον Πρόεδρο της Επιτροπής να κάνουμε ειδική συνεδρίαση για την ανάπτυξη των λιμένων. Υπάρχουν πολλά θέματα σε εξέλιξη. Σε κάποια από αυτά θα καταλήξουμε. Πρόκειται για μεγάλες επενδύσεις που κάνουμε προσπάθεια να τις προσελκύσουμε στους ελληνικούς λιμένες. Είναι μια καλή ευκαιρία να γίνει μια συζήτηση στην Επιτροπή Παραγωγής και Εμπορίου. Επίσης, την άλλη Τετάρτη έχει προσδιορισθεί μια συνεδρίαση στην αρμόδια Επιτροπή Περιβάλλοντος για να συζητήσουμε θέματα που αναφέρθηκαν για τον αγωγό Μπουργκάς – Αλεξανδρούπολης και για τις ενδεχόμενες επιπτώσεις που θα υπάρχουν από τη διακίνηση των μεγάλων πλοίων φυσικού αερίου στο Αιγαίο και στην ευρύτερη περιοχή και για τις πρωτοβουλίες που έχει αναλάβει η Κυβέρνηση για τις επιπτώσεις στο περιβάλλον από την πετρελαιοκηλίδα που έχει δημιουργηθεί στο Λίβανο.
     Σας είπα και χθες ότι δεχθήκαμε ορισμένες τροποποιήσεις οι οποίες προτάθηκαν από συναδέλφους όλων των κομμάτων, στο άρθρο 2 για την συμμετοχή της ΠΝΟ και του Ναυτικού Επιμελητηρίου στο Διοικητικό Συμβούλιο του Ινστιτούτου Ναυτικής Κατάρτισης. Επίσης στο άρθρο 3 για τη δυνατότητα ίδρυσης Κέντρων και Παραρτημάτων στην περιφέρεια. Ακόμη ήταν η ρητή αναφορά στον νόμο για τις Δ.Ε.Κ.Ο. που εξασφαλίζει τη διαφάνεια στις προσλήψεις και στην όλη διαδικασία για τη λειτουργία του Ινστιτούτου Ναυτικής Κατάρτισης. Νομίζω λοιπόν ότι δεν έχουν μείνει θέματα να απαντηθούν στα πρώτα επτά άρθρα του νομοσχεδίου.
     Έρχομαι στο άρθρο 9 που αφορά την κατά προτεραιότητα πρόσληψη των Ελλήνων ναυτικών στα λιμάνια. Είναι μια τροπολογία η οποία συζητήθηκε και στο παρελθόν. Τη συζητήσαμε στο άρθρο 21 του ν. 3409/2005 το Νοέμβριο του περασμένου έτους. Έχω εδώ τα Πρακτικά με τις εισηγήσεις των συναδέλφων, όπως του κ. Διαμαντίδη που λέει «είμαστε θετικοί σ’ αυτήν τη διάταξη», του κ. Ανωμερίτη που λέει το ίδιο και του κ. Σκοπελίτη που τότε θεωρούσε ότι φαίνεται θετική αυτή η διάταξη. Αυτή η διάταξη ψηφίστηκε ομόφωνα από το ελληνικό Κοινοβούλιο, δηλαδή η κατά προτεραιότητα πρόσληψη των ελλήνων ναυτικών στους λιμένες της χώρας. 
     Δεν μπορώ να καταλάβω γιατί σήμερα η Αξιωματική Αντιπολίτευση αλλάζει στάση. Τότε μιλούσαμε για εποχιακές προσλήψεις μιας και δεν είχε ψηφιστεί ο νόμος για τις Δ.Ε.Κ.Ο., ο οποίος έγινε νόμος του κράτους τον Δεκέμβριο του 2005. Είναι ο ν. 3429, άρθρο 13. Τώρα μας δίνεται η δυνατότητα μ’ ένα νόμο που αφορά όλες τις Δημόσιες Επιχειρήσεις και Οργανισμούς να κάνουμε μόνιμες προσλήψεις σ’ αυτούς τους Οργανισμούς, στους οποίους συμπεριλαμβάνονται και οι έντεκα λιμένες εθνικής εμβέλειας. Έρχεται λοιπόν αυτή η τροποποίηση μέσα στην ίδια λογική. Είναι το άρθρο 9 του νομοσχεδίου, για την κατά προτεραιότητα πρόσληψη Ελλήνων ναυτικών. Δεν μπορώ να κατανοήσω γιατί αυτό δεν είναι θετικό για τους ναυτικούς μας. Γιατί εάν κάποιοι εγγράψουν ένσημα στο Ν.Α.Τ. για την οκτάμηνη περίοδο προσαρμογής δεν είναι αυτό προς θετική κατεύθυνση ακόμη και αν προσληφθούν σε μόνιμη θέση εργασίας σ’ αυτές τις Δημόσιες Επιχειρήσεις και Οργανισμούς και συνεχίσουν τη ζωή τους και σε μια άλλη δραστηριότητα, από τη στιγμή που μπορεί να έχουν συμπληρώσει και τα ένσημά τους και στο Ν.Α.Τ. και να απολαμβάνουν ωφελήματα και από το δεύτερο Ταμείο στο οποίο θα ενταχθούν. Νομίζω λοιπόν ότι αυτό το άρθρο πρέπει να ψηφιστεί μέσα στη λογική της συζήτησης του περασμένου Οκτωβρίου για το ίδιο θέμα και από τα κόμματα της Αντιπολίτευσης.
     Άρθρο 8 για τους νηογνώμονες. Έγινε πολλή συζήτηση. Υπάρχουν διοικητικές κυρώσεις στους νηογνώμονες. Γιατί προτείνουμε για ψήφιση το άρθρο 8; Θα θυμάστε την περίπτωση εκείνου του πλοίου, που είχε ελληνική σημαία μάλιστα, και προσέγγισε τις ακτές της βόρειας Κύπρου. Σ’ αυτό το πλοίο μετά από ελέγχους που έγιναν επιβλήθηκαν πρόστιμα 5.000.000 ευρώ. Ήταν ένα θέμα τεράστιας εθνικής σημασίας. Σας πληροφορώ ότι οι νηογνώμονες διαμαρτυρήθηκαν εκείνη την εποχή ότι δεν είχαμε καμία αρμοδιότητα με την Επιθεώρηση, με το Κ.Ε.Ε.Π. για τον έλεγχο της ασφάλειας των πλοίων, γιατί η δυνατότητα να εφοδιάζουν τα πλοία και της ακτοπλοΐας και της ποντοπόρου με κυβερνητικά πιστοποιητικά, δηλαδή αυτό που κάνουν και οι νηογνώμονες, είχε παραδοθεί σε ιδιωτικές εταιρείες που είναι οι νηογνώμονες και μάλιστα χωρίς κανένα ενδιάμεσο στάδιο ελέγχου. Όταν λοιπόν στην Ελλάδα έχουμε το μεγάλο ναυάγιο του «ΣΑΜΙΝΑ», το ναυάγιο του «ΗΡΑΚΛΕΙΟ», δεν πρέπει να μπορεί η πολιτεία, με την αρμόδια Διεύθυνση του Υπουργείου Εμπορικής Ναυτιλίας να ελέγχει; Εξεδόθη όμως το π.δ. 345/31.12.2003, δηλαδή εκείνες τις ημέρες που είναι κλειστή η Βουλή και κανείς δεν παρακολουθεί τα θέματα της πολιτικής. Έτσι παραδόθηκε στους νηογνώμονες ο απόλυτος έλεγχος της ασφάλειας των πλοίων. Την ημέρα δε της προκήρυξης των εκλογών, δηλαδή στις 11.2.2004 βγήκε η εξουσιοδότηση στους νηογνώμονες για το ίδιο θέμα. Μέσα στη σπουδή ξέχασαν να βάλουν κάποια διαδικασία ελέγχου του Υπουργείου προς τους νηογνώμονες για την ασφάλεια των πλοίων.
     Όμως στην αρχή του καλοκαιριού σε συζητήσεις που γινόντουσαν εδώ, το ερώτημα το οποίο ετίθετο στον Υπουργό Εμπορικής Ναυτιλίας ήταν τι κάνεις για τους ελέγχους, χωρίς κανείς να αναφέρεται στο κενό του νόμου το οποίο υπήρχε. Ξέρετε, εκφράζομαι πολύ ήπια για όσους αναφέρονται σε συμφέροντα και σε χαριστικές πράξεις. Θα παίρνουν σκληρές απαντήσεις όταν χρειάζεται για το συγκεκριμένο θέμα. Αυτή, λοιπόν, την αταξία έρχεται σήμερα να τη διορθώσει η συγκεκριμένη διάταξη νόμου. Λένε ότι είναι αυστηρό το πρόστιμο. Παραπάνω έπρεπε να είναι. Έπρεπε να είναι παραπάνω από 500.000 ευρώ σ’ όλους όσους κάνουν ελέγχους, γιατί παίζουν με τη ζωή των ανθρώπων και με την ασφάλεια των πλοίων. Τα πρόστιμα είναι όσα ορίζονται διοικητικά από το Υπουργείο Εμπορικής Ναυτιλίας, δηλαδή από 300 ευρώ ως 500.000 ευρώ. Τα πενταπλασιάσαμε. Καλώς εκάναμε. Μ’ αυτήν την απειλή…
     ΠΑΝΑΓΙΩΤΗΣ ΡΗΓΑΣ: Και για τους υπαλλήλους…
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Με την απειλή αυτή καμία ακτοπλοϊκή εταιρεία φέτος το καλοκαίρι δεν τόλμησε να παρανομήσει σε συγκεκριμένα θέματα. Έγινε μια καταγγελία από την Ένωση Πολυτέκνων στο Λιμεναρχείο της Λέσβου, όταν η απάντηση του Υπουργείου είναι δύο φορές επί πεντακόσια το πρόστιμο –ήταν δύο οι περιπτώσεις των πολυτέκνων στους οποίους δεν έδιναν τις εκπτώσεις- και τακτοποιήθηκε το θέμα σε πολύ σύντομο χρονικό διάστημα. Αυτό το μήνυμα θα περάσει προς κάθε κατεύθυνση. 
     Εγώ δεν ξέρω ποιοι διαμαρτύρονται στην Αξιωματική Αντιπολίτευση, γιατί πάρα πολλοί από τους συναδέλφους της Αξιωματικής Αντιπολίτευσης έθεσαν αυτό το θέμα. Οι κανόνες θα είναι αυστηροί προς κάθε κατεύθυνση. Δεν διαπραγματευόμαστε τα θέματα της ασφάλειας με κανέναν και σε καμία των περιπτώσεων. 
     ΠΑΝΑΓΙΩΤΗΣ ΡΗΓΑΣ: Για τους υπαλλήλους, είπαμε. Να μη διαστρεβλώνετε αυτά που λέμε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Γι’ αυτό θα παρακαλέσω και την Αξιωματική Αντιπολίτευση και τα κόμματα της Αντιπολίτευσης να ψηφίσουν αυτήν τη διάταξη, διότι θεσμοθετείται μια διάταξη, η οποία βοηθά, κάνει απαγορευτικές τις οποιεσδήποτε δεύτερες ή τρίτες σκέψεις για εκπτώσεις σε θέματα ασφαλείας.
     Στο άρθρο 10 με τη διάταξη του Υπουργείου Απασχόλησης και Κοινωνικής Προστασίας είναι προφανές ότι υπάρχει μια πρόθεση της Κυβέρνησης να βάλει μια τάξη. Γνωρίζετε πολύ καλά, κύριε Τσιόγκα –δεν ξέρω, γιατί δεν το αναφέρατε στην τοποθέτησή σας- ότι υπάρχουν καταγγελίες από το 2001 ότι στη ναυπηγοεπισκευαστική ζώνη, αυτοί οι άνθρωποι εκείνη την εποχή έκαναν ελέγχους μέχρι και είκοσι πλοία και, βεβαίως, δεν υπήρχε ωράριο εργασίας. Αυτήν την αταξία, η οποία είναι σε εκκρεμότητα από το 2001 –υπάρχει η συγκεκριμένη απόφαση του Υπουργείου Εμπορικής Ναυτιλίας το 2001 που όριζε μια διαδικασία λειτουργίας του όλου συστήματος- την τακτοποιούμε με νόμο για να είναι κατοχυρωμένοι και αυτοί που θα ελέγχουν, για τα ωράρια της εργασίας τους και, βεβαίως, για τη μείωση των ελέγχων που θα κάνουν στα πλοία. Νομίζω πως είμαστε προς την ίδια κατεύθυνση και περιμένω να ψηφίσετε αυτήν τη διάταξη. 
     Κλείνω με τις τροπολογίες. Χαίρομαι που όλα τα κόμματα συμφωνούν με τις τροπολογίες που κατατέθηκαν εμπρόθεσμα και δεν μπορώ να καταλάβω γιατί γίνεται τόση φασαρία, όταν τηρείται ο Κανονισμός. Η  πολιτική ηγεσία του Υπουργείου Εμπορικής Ναυτιλίας, ως όφειλε, κατέθεσε μέχρι την Παρασκευή στις 13.00΄ τις σχετικές τροπολογίες. Είναι εμπρόθεσμες τροπολογίες, μοιράστηκαν στους εισηγητές και στα κόμματα και σε όποιο συνάδελφο  Βουλευτή ενδιαφερόταν να δει αυτές τις τροπολογίες και συζητούνται. Χαίρομαι, όμως, διότι γι’ αυτές τις τροπολογίες  που αφορούν αιτήματα των στελεχών του Λιμενικού Σώματος συνηγορεί και η Αξιωματική Αντιπολίτευση και τα κόμματα της Αντιπολίτευσης, όπως παραδείγματος χάρη για την με αριθμό 737 τροπολογία για το Μετοχικό Ταμείο  Ναυτικού και για τα Προξενικά Λιμεναρχεία -το Κομμουνιστικό Κόμμα είπε ότι δεν θα την ψηφίσει- και, βεβαίως, για τα συμβούλια κρίσεων, δεν μπορεί ο Αρχηγός και οι Ναύαρχοι να ασχολούνται με θέματα χωρίς να μπορούν να ορίζουν αναπληρωτές για να διευκολύνεται η διαδικασία. 
     Και το Γραφείο Εσωτερικών Υποθέσεων -για το οποίο πρέπει να δώσω μια συγκεκριμένη απάντηση στους συναδέλφους και κυρίως στον κ. Γείτονα, ο οποίος έθεσε το συγκεκριμένο ερώτημα- έχει μια άριστη παράδοση, η οποία ξεκινάει από την προηγούμενη κυβέρνηση. Εμείς ως νέα Κυβέρνηση, διατηρήσαμε τον ίδιο Προϊστάμενο στο Γραφείο Εξωτερικών Υποθέσεων, ο οποίος μάλιστα ψηφίσθηκε και δεύτερη φορά ομόφωνα από την αρμόδια Επιτροπή Θεσμών και Διαφάνειας της Βουλής και ο νέος προϊστάμενος, -λόγω προαγωγής- έφυγε ο προηγούμενος ο κ. Σαλίβερος και ήρθε ο κ. Φλωράκης- ψηφίστηκε και αυτός ομόφωνα από όλα τα κόμματα της Βουλής. Είναι μια άριστη επιλογή, κάνει άριστα τη δουλειά του και θέλουμε να τον βοηθήσουμε να στελεχώσει το γραφείο του με τους καλύτερους αξιωματικούς για να επιτελέσουμε αυτό που επιθυμούν όλες οι πτέρυγες της Βουλής, τη διαφάνεια και στο Λιμενικό Σώμα. Νομίζω ότι δεν μπορούμε να εξαιρούμε στελέχη που για κάποιες ποινές του Κώδικα Οδικής Κυκλοφορίας και ένα πρόστιμο 100 ευρώ –υπήρχε μια ασάφεια στο νόμο- δεν θα προσφέρουν τις υπηρεσίες τους σε ένα τόσο ευαίσθητο τμήμα του Υπουργείου Εμπορικής Ναυτιλίας.
     Μια τελευταία απάντηση. Πολύς λόγος γίνεται για τις μεταθέσεις. Θα ήθελα να καταθέσετε μια επερώτηση για το θέμα, δεν το κάνετε όμως. Θέλω να έρχεσθε εδώ να τα λέτε όλα, να παίρνετε όλες τις απαντήσεις.
     ΙΩΑΝΝΗΣ ΔΙΑΜΑΝΤΙΔΗΣ: Καταθέσαμε ερώτηση και αίτηση κατάθεσης εγγράφων. Μην παραπλανάτε τη Βουλή
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Και επειδή ο κ. Κουτσούκος ήταν ο τελευταίος, ο οποίος αναφέρθηκε σ’ αυτό το θέμα -το γνωρίζει πολύ καλά ο αγαπητός συνάδελφος- τι γινόταν, κύριε συνάδελφε, μέχρι τώρα. Με τη μετάθεση Κατάκολο- Κυλλήνη, μιας και πρέπει να πάρουμε ένα παράδειγμα από τη δική του εκλογική περιφέρεια, είχε οκτώ χρόνια αμετάθετο το στέλεχος του Λιμενικού Σώματος. Μετά Κυλλήνη, Κατάκολο άλλα οκτώ, δεκαέξι και μετά Κατάκολο-Κυλλήνη είκοσι τέσσερα. Και, βεβαίως, με όλα τα άλλα χρόνια υπηρεσίας, στρατό κ.λπ., αποστρατευόταν. Αυτήν την αταξία ήρθε να διορθώσει το προεδρικό διάταγμα, διότι εμείς βρήκαμε στελέχη στα Ίμια, τα οποία αντί για δύο χρόνια υπηρετούν για έξι. Οι ίδιοι είναι αυτοί οι άνθρωποι, οι οποίοι έκαναν αίτηση με βάση την ισχύουσα νομοθεσία να μετατεθούν. Γι’ αυτό με κατηγορεί η Αντιπολίτευση. Αυτός είναι ο αριθμός «800», ο οποίος αναφέρεται. Οι περισσότεροι από αυτούς είναι άνθρωποι, οι οποίοι δικαιούνται να μετατεθούν. Ποια αταξία διορθώνει; Τα προεκλογικά ρουσφέτια του ΠΑ.ΣΟ.Κ. που από το Βόλο μέχρι την Αλεξανδρούπολη δεν έχουν καρέκλες να κάτσουν τα στελέχη του Λιμενικού Σώματος, αλλά στα νησιά που φέτος  διακινήσαμε επτά εκατομμύρια ανθρώπους από το Πάσχα και μετά, με είκοσι δύο χιλιάδες δρομολόγια, είχαμε 30% των οργανικών θέσεων. Αυτό θέλει να υπηρετήσει το ΠΑ.ΣΟ.Κ. με την πολιτική του και την κριτική που κάνει. Όχι, κύριοι! Τα στελέχη του Λιμενικού Σώματος που έκαναν τη θητεία τους στην παραμεθόριο περιοχή, θα πάνε εκεί που θέλουν, συμπεριλαμβανομένης και της Θεσσαλονίκης. Άνθρωποι οι οποίοι δεν έχουν παντρευτεί, άνθρωποι που έχουν λίγα μόρια, άνθρωποι που είχαν «μπάρμπα στην Κορώνη», άνθρωποι που έμειναν, όπως στα παραδείγματα που ανέφερα, για δέκα και δώδεκα χρόνια, αυτοί θα υπηρετήσουν στις θέσεις εκείνων, οι οποίοι θα πάνε εκεί που επιθυμούν. Αυτές είναι οι οκτακόσιες μεταθέσεις. Κάντε μια επερώτηση, ελάτε στη Βουλή να σας μιλήσω με ονόματα και διευθύνσεις και για το παρόν και για το παρελθόν.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο για δύο λεπτά.
     ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, δεν ήμουν από την αρχή της συζήτησης, αλλά με αφορμή αυτά που είπε στην τελευταία ομιλία του ο κύριος Υπουργός πρέπει να πω τα εξής: 
     Πρώτα απ’ όλα μη μας εγκαλείτε, γιατί δεν καταθέσαμε επίκαιρη ερώτηση. Καταθέσαμε ερώτηση πέντε Βουλευτές και αίτηση κατάθεσης εγγράφων και δε μας απαντήσατε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Θέλω να γίνει συζήτηση στο Εθνικό Κοινοβούλιο.
      ΙΩΑΝΝΗΣ ΔΙΑΜΑΝΤΙΔΗΣ:  Απαντήστε μας στην ερώτηση που σας καταθέσαμε και στείλτε μας τα έγγραφα για τις οκτακόσιες τρεις μεταθέσεις, να δούμε πόσοι ζήτησαν οικειοθελώς μετάθεση και πόσοι όχι. Μη μας λέτε να κάνουμε ερώτηση, έχουμε κάνει ερώτηση και δεν μας έχετε απαντήσει. Αυτό για την αποκατάσταση της αλήθειας.
     Δεύτερον, να δούμε και αυτό που λέτε και να ανατρέξουμε λίγο στο παρελθόν: Πόσοι έφυγαν από το Ηράκλειο για τα Λινοπεράματα –τα ξέρετε καλύτερα από μας- και πόσοι επανήλθαν στο Ηράκλειο σε μια απόσταση οκτώ χιλιομέτρων; Σας το λέω, επειδή επικαλείστε την Κυλλήνη, να δούμε τι ρουσφέτια έχετε κάνει. Καταθέστε αυτά και από εκεί και πέρα θα μιλήσουμε. 
     Και δεν μας είπατε: γιατί κάνατε τις μεταθέσεις Αύγουστο μήνα; Είναι τακτικές οι μεταθέσεις ή έκτακτες; Και γιατί περιμένατε δυόμισι χρόνια για να λύσετε τα οκτακόσιες ρουσφέτια του ΠΑ.ΣΟ.Κ. που λέτε; Απαντήστε σ’ αυτά τα ερωτήματα στην ερώτηση που σας έχουμε καταθέσει και μετά θα έρθουμε στη Βουλή εδώ και θα δούμε. 
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Κύριε Πρόεδρε, παρακαλώ το λόγο για να δώσω μία απάντηση.
     ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Υπουργέ, έχετε το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πρώτον, πρέπει να ξέρετε και σεις, γιατί χειρίζεστε τα θέματα του Υπουργείου Εμπορικής Ναυτιλίας, ότι πια η μετάθεση σε λιγότερο από πενήντα χιλιόμετρα δεν θεωρείται μετάθεση. Άρα, ούτε το Κυλλήνη – Κατάκολο για τη συζήτηση που κάναμε με τον αγαπητό συνάδελφο τον κ. Κουτσούκο, ούτε το Λινοπεράματα Ηράκλειο, το οποίο γνωρίζετε πολύ καλά, θεωρείται πια μετάθεση.
     Δεύτερον, οι μεταθέσεις είναι οι ετήσιες μεταθέσεις. Δεν είχαν γίνει φέτος μεταθέσεις. 
     Και τρίτον, για πρώτη φορά μπορούμε να εφαρμόσουμε τις ευεργετικές για τους λιμενικούς διατάξεις του νέου προεδρικού διατάγματος. Είναι σαφές, διότι μέχρι τώρα δεν μπορούσαμε να κάνουμε αυτές τις μεταθέσεις. Είναι απλά τα πράγματα, είναι προς την κατεύθυνση της διαφάνειας και γι’ αυτό διαμαρτύρονται οι περισσότεροι Βουλευτές της Νέας Δημοκρατίας, γιατί μέσα στον πληθυσμό υπάρχουν άνθρωποι, οι οποίοι με αξιοκρατία πρέπει να φύγουν. Δεν κοιτάζουμε, αν είναι μπλε χρώματος, πράσινου χρώματος ή κόκκινου χρώματος. Εάν κάποιοι είχαν «μπάρμπα στην Κορώνη» και για δέκα χρόνια είχαν το αμετάθετο, βεβαίως, αυτούς θα τους πάρει πρώτους το σύστημα της αξιοκρατίας και της διαφάνειας να τους μεταθέσει σε άλλες περιοχές. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
     Κύριοι συνάδελφοι κηρύσσεται περαιωμένη η συζήτηση επί της ενότητας των άρθρων 1 έως 10 και επί των τροπολογιών και θα γίνει η ψήφισή τους χωριστά. 
     Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 2 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 4 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό ως έχει κατά πλειοψηφία.
     Ερωτάται το Σώμα: Γίνεται δεκτό το άρθρο 5 ως έχει;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 6 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 7 όπως τροποποιήθηκε από τον κύριο Υπουργό; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
     Ερωτάται το Σώμα: Γίνεται δεκτό το άρθρο 8 ως έχει; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 9 ως  έχει;  
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτό το άρθρο 10 ως  έχει;  
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
     Ερωτάται το Σώμα: Γίνεται δεκτή η τροπολογία με γενικό αριθμό 735 και ειδικό αριθμό 18;
     ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
     ΠΡΟΕΔΡΕΥΩΝ (Ιωάννης Τραγάκης): Συνεπώς, η τροπολογία με γενικό αριθμό 735 και ειδικό αριθμό 18 έγινε δεκτή ομόφωνα και εντάσσεται στο νομοσχέδιο ως ίδιον άρθρο. 
     Ερωτάται το Σώμα: Γίνεται δεκτή η τροπολογία με γενικό αριθμό 736 και ειδικό αριθμό 19;
     ΠΟΛΛΟΙ  ΒΟΥΛΕΥΤΕΣ: Δεκτή, δεκτή.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 736 και ειδικό αριθμό 19 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
     Ερωτάται το Σώμα: Γίνεται δεκτή η τροπολογία με γενικό αριθμό 737 και ειδικό αριθμό 20, όπως τροποποιήθηκε από τον κύριο Υπουργό;
     ΠΟΛΛΟΙ  ΒΟΥΛΕΥΤΕΣ: Δεκτή, δεκτή.
     ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
     ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 737 και ειδικό αριθμό 20 έγινε δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο. 
     Εισερχόμαστε στην ψήφιση του ακροτελεύτιου άρθρου. 
     Ερωτάται το Σώμα: Γίνεται δεκτό το ακροτελεύτιο άρθρο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό κατά πλειοψηφία.
     Συνεπώς το νομοσχέδιο του Υπουργείου Εμπορικής Ναυτιλίας «Σύσταση Ινστιτούτου Ναυτικής Κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.»  και άλλες διατάξεις» έγινε δεκτό επί της αρχής,   επί των άρθρων και επί των τροπολογιών.
     Η ψήφισή του στο σύνολο αναβάλλεται για άλλη συνεδρίαση. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 13.20΄ λύεται η συνεδρίαση για  αύριο ημέρα Πέμπτη  7  Σεπτεμβρίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 77/47/8-6-2006 επερώτησης είκοσι εννέα Βουλευτών του ΠΑ.ΣΟ.Κ. προς τους Υπουργούς Υγείας και Κοινωνικής Αλληλεγγύης, Δικαιοσύνης, Δημόσιας Τάξης, Απασχόλησης και Κοινωνικής Προστασίας, σχετικά με την καταπολέμηση των ναρκωτικών, σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
                                                                     3

