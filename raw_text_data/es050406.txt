      Τετάρτη 6 Απριλίου 2005
      ΣΥΝΕΔΡΙΑΣΗ ΡΜΣΤ’
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄ 
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή κ. Τ. Χυτήρη, σελ.
      3. Ανακοινώνεται ότι τη συνεδρίαση παρακολουθούν μαθητές από το 5ο Γυμνάσιο Γαλατσίου, το Δημοτικό Σχολείο Αρσακείου Ψυχικού, το Αμερικάνικο Κολλέγιο και το Α΄ ΤΕΕ Πρέβεζας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Ανακοίνωση του δελτίου επικαίρων ερωτήσεων της Πέμπτης 7 Απριλίου 2005, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      Συζήτηση επί των άρθρων του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003 /96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις», σελ.
      ΟΜΙΛΗΤΕΣ
      Επί του σχεδίου νόμου του Υπ. Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΛΟΓΟΣΚΟΥΦΗΣ Γ., σελ.
      ΒΑΣΙΛΕΙΟΥ Φ., σελ.
      ΒΕΡΓΙΝΗΣ Ξ., σελ.
      ΒΡΕΤΤΟΣ Κ., σελ.
      ΓΙΑΝΝΑΚΗΣ Μ., σελ.
      ΓΚΑΤΖΗΣ Ν., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΚΑΪΣΕΡΛΗΣ Κ., σελ.
      ΚΑΚΛΑΜΑΝΗΣ Α., σελ.
      ΚΑΡΑΟΓΛΟΥ Θ., σελ.
      ΚΑΣΤΑΝΙΔΗΣ Χ., σελ.
      ΚΟΛΟΖΩΦ Ο., σελ.
      ΚΟΥΣΕΛΑΣ Δ., σελ.
      ΜΑΝΟΣ Σ., σελ.
      ΜΑΚΡΥΠΙΔΗΣ Α., σελ.
      ΠΑΠΑΓΕΩΡΓΙΟΥ Α., σελ.
      ΠΑΠΑΝΔΡΕΟΥ Γ., σελ.
      ΠΟΛΥΔΩΡΑΣ Β., σελ.
      ΡΕΓΚΟΥΖΑΣ Α., σελ.
      ΡΟΒΛΙΑΣ Κ., σελ.
      ΣΓΟΥΡΙΔΗΣ Π., σελ.
      ΣΚΟΠΕΛΙΤΗΣ Σ., σελ.
      ΣΠΗΛΙΟΠΟΥΛΟΣ Κ., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      ΤΖΙΜΑΣ Μ., σελ.
      ΤΣΙΟΓΚΑΣ Δ., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ  ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΜΣΤ΄
      Τετάρτη 6 Απριλίου 2005
      ----------
      Αθήνα, σήμερα στις 6 Απριλίου 2005, ημέρα Τετάρτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 5 Απριλίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΜΕ΄ συνεδριάσεώς του, της Τρίτης 5 Απριλίου 2005, σε ό,τι αφορά την ψήφιση στο σύνολό του σχεδίου νόμου: «Έλεγχος της διακίνησης και αποθήκευσης πετρελαιοειδών προϊόντων -ρύθμιση θεμάτων του Υπουργείου Ανάπτυξης».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
       (Ανακοινώνονται προς το Σώμα από τον κ. Ξενοφώντα Βεργίνη, Βουλευτή Λευκάδος, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές B΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο Δρ. Σ.Γ. Δημητριάδης, Επίκουρος Καθηγητής Τμήματος Διοίκησης Επιχειρήσεων ΤΕΙ Σερρών, ζητεί διευκρινήσεις ως προς τη διαδικασία επιλογής μελών ΣΕΠ, για το ακαδημαϊκό έτος 2005-6.
2) Οι Βουλευτές B΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο Σύλλογος Διδασκόντων στο ΕΑΠ διαμαρτύρεται για  τη διαδικασία αξιολόγησης μελών ΣΕΠ και λοιπά ζητήματα.
3) Οι Βουλευτές B΄ Πειραιώς και Λασιθίου κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ αντίστοιχα κατέθεσαν αναφορά με την οποία ο Σύλλογος Διδασκόντων στο ΕΑΠ  και το Σωματείο Συνεργαζόμενου Εκπαιδευτικού Προσωπικού του ΕΑΠ ζητεί την ικανοποίηση οικονομικών και εργασιακών αιτημάτων τους.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ελληνική Ομοσπονδία ΜΟΥΙΤΑΙ ζητεί την αυτοτελή αναγνώρισή της.
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Μηνάς Γαϊτανάκης, κάτοικος Ιεράπετρας Λασιθίου, ζητεί να επισπευσθούν οι διαδικασίες συνταξιοδότησής του από τον ΟΓΑ.
6) Ο Βουλευτής Ιωαννίνων κ. ΕΥΑΓΓΕΛΟΣ ΑΡΓΥΡΗΣ κατέθεσε αναφορά με την οποία η Ένωση των Ζαγορισίων ζητεί την επιχορήγηση της λειτουργίας της Λαμπριαδείου Οικοκυρικής Σχολής.
7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Πανελλήνια Ομοσπονδία Συλλόγων Υπ. Πολιτισμού και ο Σύλλογος Ελλήνων Αρχαιολόγων ζητούν παράταση χρόνου προκειμένου να κατατεθούν οι απόψεις των συνδικαλιστικών φορέων σχετικά με το σχέδιο νόμου για τον Οργανισμό του Υπ. Πολιτισμού.
8) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Δ.Ο.Υ. Μακρακώμης Φθιώτιδας ζητεί πληροφορίες σχετικά με κατασχέσεις ακινήτων που οφείλουν δάνεια, λόγω σεισμών.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Δομοκού Φθιώτιδας ζητεί οικονομική ενίσχυση για την ολοκλήρωση της κατασκευής του κτηρίου του Πολιτιστικού Κέντρου Δομοκού.
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Νομάρχης Φθιώτιδας ζητεί την επιχορήγηση της εκπόνησης μελέτης για την κατασκευή αλιευτικού καταφυγίου στο Μαρίνι Στυλίδας.
11) Οι Βουλευτές Β΄ Αθηνών και Ν. Αττικής κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα κατέθεσαν αναφορά με την οποία ο Σύνδεσμος Κοινωνικών Λειτουργών Ελλάδος ζητεί την απαλλαγή των υπηρεσιών Κοινωνικών Λειτουργών από ΦΠΑ.
12) Οι Βουλευτές Β΄ Αθηνών και Α΄ Θεσσαλονίκης κύριος ΙΩΑΝΝΗΣ ΔΡΑΓΑΣΑΚΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία η ΟΛΜΕ ζητεί να μην απολυθεί κανείς εκπαιδευτικός πληροφορικής και να δοθεί μία άμεση και δίκαιη λύση ώστε να παύσει κάθε αμφισβήτηση της θέσης που κατέχουν.
13) Οι Βουλευτές Α΄ Αθηνών και Β΄ Πειραιώς κύριοι ΦΩΤΗΣ ΚΟΥΒΕΛΗΣ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Διάσωσης ζητεί την εργασιακή αποκατάσταση των συμβασιούχων πυροσβεστών.
14) Οι Βουλευτές Ν. Αττικής και Α΄ Θεσσαλονίκης κύριος ΑΘΑΝΑΣΙΟΣ ΛΕΒΕΝΤΗΣ και κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα κατέθεσαν αναφορά με την οποία το Εργατοϋπαλληλικό Κέντρο Αρκαδίας ζητεί την ικανοποίηση εργασιακών και τοπικών αιτημάτων που απασχολούν τους εργαζόμενους του Νομού Αρκαδίας.
15) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ιστορική και Λαογραφική Εταιρεία Τζουμέρκων ζητεί να επεκταθεί η περιβαλλοντική μελέτη Τζουμέρκων ώστε να καλύπτει ολόκληρο το συγκρότημα των Τζουμέρκων.
16) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Αντιπροσωπειών Αυτοκινήτων Νομού Ιωαννίνων ζητεί την επαναλειτουργία του τμήματος φανοποιών στη Σχολή του ΟΑΕΔ Ιωαννίνων.
17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Νέας Ιωνίας Μαγνησίας παραχωρεί έκταση για την ανέγερση Δικαστικού Μεγάρου.
18) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία τα Διοικητικά Συμβούλια των Συλλόγων Λάρισας ΕΕΤΕ – ΟΤΕ , ΠΕΠΑΣΥ – ΟΤΕ, ΠΕΤ – ΟΤΕ και ΠΣΥΠ – ΟΤΕ ζητούν τη δημιουργία Πέμπτης Τηλεπικοινωνιακής Περιφέρειας με έδρα τη Λάρισα.
19) Οι Βουλευτές Α΄ Αθηνών και Β΄ Πειραιώς κύριοι ΑΘΑΝΑΣΙΟΣ ΑΛΕΥΡΑΣ  και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Παγγορτυνιακή Ένωση ζητεί την ολοκλήρωση της εθνικής οδού Βυτίνας – Ολυμπίας.
20) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Παγγορτυνιακή Ένωση ζητεί τη δημιουργία δασικού χωριού στη Λίμνη του Λάδωνα.
21) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Παγγορτυνιακή Ένωση ζητεί την προστασία του αρχαιολογικού χώρου της Αρχαίας Τραπεζούντας.
22) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη μόνιμη πρόσληψη των μελών της.
23) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία ο Δήμαρχος Ελατίων Ζακύνθου ζητεί τη στελέχωση του λιμενικού σταθμού Αγίου Νικολάου Βολιμών.
24) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας το οποίο αναφέρεται στην έλλειψη προσωπικού της Τοπογραφικής Υπηρεσίας Λάρισας.
25) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Δήμαρχος Βώλακος Ηλείας ζητεί την απομάκρυνση μετασχηματιστών από την περιοχή του Δήμου του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙ ΒΟΥΛΕΥΤΩΝ
      1. Στην με αριθμό 4437/22-10-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 801/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Α. Σιδηρόπουλος, σας πληροφορούμε τα εξής:
      1. Ως «βιολογικά» χαρακτηρίζονται τα προϊόντα που προορίζονται για τρόφιμα και για ζωοτροφές και παράγονται σύμφωνα με τις αρχές και τις μεθόδους που καθορίζονται στον Καν. (ΕΟΚ) 2092/91.
      Σύμφωνα με το άρθρο 10 παρ. 2 του εν λόγω Κανονισμού, στην επισήμανση ή στη διαφήμιση των βιολογικών προϊόντων δεν επιτρέπεται οποιοσδήποτε ισχυρισμός που να δημιουργεί στον αγοραστή την εντύπωση ότι η ένδειξη που αναφέρεται στη βιολογική μέθοδο παραγωγής (παράρτημα V του Καν. (ΕΟΚ) 2092/91) αποτελεί εγγύηση ότι το προϊόν είναι ανωτέρας ποιότητας από άποψη γεύσης και οσμής (οργανοληπτικά κριτήρια), θρεπτικής αξίας ή υγιεινής διατροφής. Επομένως, σε καμία περίπτωση ο βιολογικός τρόπος παραγωγής τροφίμων και ζωοτροφών, δεν μπορεί να ταυτιστεί με προϊόντα υψηλότερης ποιότητας από τα αντίστοιχα συμβατικά.
      Ωστόσο στόχος του Υπουργείο Αγροτικής Ανάπτυξης και Τροφίμων είναι η προώθηση της παραγωγής βιολογικών προϊόντων τα οποία θα συνδυάζουν τη βιολογική μέθοδο παραγωγής με την υψηλή ποιότητα, προσδίδοντας έτσι, αφενός υψηλότερη προστιθέμενη αξία, αφετέρου ισχυρότερη ανταγωνιστικότητα στα εν λόγω προϊόντα, στην εσωτερική και διεθνή αγορά.
      2. Το Υπουργείο Αγροτικής Ανάπτυξης και Τροφίμων, μέσω της Δ/νσης Χωροταξίας και Προστασίας Περιβάλλοντος η οποία αποτελεί φορέα υλοποίησης του επιδοτούμεvου προγράμματος της βιολογικής γεωργίας (Μέτρο 3.1 του ΕΠΑΑ), έχει εντάξει στο χρονικό διάστημα 1999-2003 στο εν λόγω επιδοτούμενο πρόγραμμα 150 δικαιούχους της Νομαρχιακής Αυτοδιοίκησης Ημαθίας με 1.810 στρέμματα, κυρίως πολυετών καλλιεργειών.
      3. Για τον καθορισμό των τιμών και τις διαδικασίες παροχής αποζημιώσεων λόγω ζημιών που προκαλούνται στα βιολογικά προϊόντα, διαβιβάζεται συνημμένα το με αριθμ. πρωτ. 20394/1-112004 έγγραφο του προέδρου του ΕΛΓΑ που απαντάει σχετικά.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 4443/25-10-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 2/61364/0020/19-11-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθ. 4443/25.10.04 ερώτηση του Βουλευτή κ. Κωνσταντίνου Τσιπλάκη σχετικά με την ολοκλήρωση της διαδικασίας κατάταξης είκοσι πέντε (25) ατόμων σε προσωρινές συνιστώμενες θέσεις του Υπουργείου Αγροτικής Ανάπτυξης και Τροφίμων, σας πληροφορούμε, κατά το μέρος που μας αφορά, ότι από 24-9-2004 ολοκληρώθηκαν οι ενέργειες που άπτοvται της αρμοδιότητάς μας.
      Ο Υφυπουργός
      Π. ΔΟΥΚΑΣ»
      3. Στην με αριθμό 4498/26-10-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 815/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Αντωνακόπουλος, σας πληροφορούμε τα εξής:
      Η χώρα μας ως Κράτος - Μέλος της Ε.Ε. έχει υποχρέωση να εφαρμόζει την εκάστοτε Κοινοτική νομοθεσία. Έτσι και στην περίπτωση της έγκρισης ή μη έγκρισης της σκόπιμης ελευθέρωσης γενετικά τροποποιημένων οργανισμών στο περιβάλλον, που θα έχει ως επακόλουθο την καλλιέργεια ή μη καλλιέργεια αντίστοιχα γενετικά τροποποιημένων φυτικών ποικιλιών, είμαστε υποχρεωμένοι να εφαρμόσουμε την ισχύουσα Κοινοτική νομοθεσία. Επισημαίνεται ότι η Κοινοτική αυτή νομοθεσία είναι η οδηγία 2001/18, την εναρμόνιση της οποίας στο Εθνικό δίκαιο έχει το ΥΠΕΧΩΔΕ.
      Σύμφωνα με την ανωτέρω οδηγία η έγκριση της ελευθέρωσης ΓΤΟ στο περιβάλλον υπόκειται σε λεπτομερή εκτίμηση των κινδύνων για την υγεία και το περιβάλλον. Σε περίπτωση εντοπισμού κινδύνου, ακόμα και μετά τη χορήγηση έγκρισης, κινείται διαδικασία για την ανάκλησή της ή την τροποποίηση των όρων παροχής.
      Πρόσφατα εγράφησαν στον Κοινό Κατάλογο Ποικιλιών Καλλιεργουμένων Φυτών της Ε.Ε. 17 γενετικά τροποποιημένα υβρίδια καλαμποκιού, ικανή και αναγκαία συνθήκη για την ελεύθερη εμπορία τους στην Ε.Ε. Το Υπουργείο Αγροτικής Aνάπτυξης και Τροφίμων προτίθεται να αντιμετωπίσει το θέμα της καλλιέργειας γενετικά τροποποιημένων φυτικών ποικιλιών στη χώρα μας, στα πλαίσια της λήψης μέτρων για τη συνύπαρξη των συμβατικών και βιολογικών καλλιεργειών με τις καλλιέργειες γενετικά τροποποιημένων φυτικών ποικιλιών. Το θέμα βρίσκεται στο στάδιο της μελέτης και σύνταξης σχετικών εισηγήσεων από τους υπηρεσιακούς παράγοντες και ειδικούς επιστήμονες, οι οποίοι επεξεργάζονται τις κατευθυντήριες γραμμές της Ε.Ε. που έχουν εκδοθεί για το θέμα της συνύπαρξης.
      Οι συμβατικοί σπόροι σποράς που παράγονται στην χώρα μας ή εισάγονται από άλλο Κράτος Μέλος ή από Τρίτη Χώρα, εξετάζονται για την παρουσία προσμίξεων με γενετικά τροποποιημένους σπόρους. Τ ο θέμα αυτό αντιμετωπίζεται στην χώρα μας με εθνική νομοθεσία (μέχρι να ρυθμιστεί σε Κοινοτικό επίπεδο) και συγκεκριμένα με τον «Τεχνικό κανονισμό πιστοποίησης και ελέγχου κατά την εμπορία σπόρων προς σπορά συμβατικών ποικιλιών καλλιεργούμενων φυτικών ειδών για την παρουσία προσμίξεων από γενετικά τροποποιημένους σπόρους» (Κοινή Υπουργική Απόφαση 332657/16-2-2001, ΦΕΚ 176Β). Τα φυτικά είδη που καλύπτονται από την υπόψη ΚΥΑ είναι το βαμβάκι, ο αραβόσιτος, τα τεύτλα, η ελαιοκράμβη, η σόγια και η τομάτα για μεταποίηση. Η εν λόγω ΚΥΑ είναι σε ισχύ και εφαρμόζεται επιτυχώς από το 2001.
      Οι εργαστηριακοί έλεγχοι που προβλέπονται στην ανωτέρω ΚΥΑ είναι καθολικοί, στην περίπτωση που οι εισαγόμενες ή ενδοκοινοτικά διακινούμενες σπορομερίδες δεν συνοδεύονται από επίσημα πιστοποιητικά για τη μη παρουσία γενετικά τροποποιημένων σπόρων σε αυτές, τα οποία εκδίδονται από την αρμόδια υπηρεσία της χώρας στην οποία έγινε η πιστοποίησή τους. Στην περίπτωση που οι σπορομερίδες συνοδεύονται από τα ανωτέρω πιστοποιητικά, οι διενεργούμενοι έλεγχοι είναι δειγματοληπτικοί και αφορούν ένα ποσοστό των εισαγόμενων ή ενδοκοινοτικά διακινούμενων σπoρoμερίδων. Τόσο στη μία όσο και στην άλλη περίπτωση, οι έλεγχοι διενεργούνται κατά την άφιξη των σπορομερίδων στη χώρα και στη μεν πρώτη οι σπορομερίδες δεσμεύονται μέχρι την έκδοση των τελικών αποτελεσμάτων των εργαστηριακών ελέγχων  ενώ στη δεύτερη μπορούν να τεθούν σε εμπορία αμέσως μετά τη διενέργεια της δειγματοληψίας.
      Τα αποτελέσματα των ελέγχων που -προβλέπονται στην προαναφερθείσα ΚΥΑ, γνωστοποιούνται αμέσως μετά την παραλαβή τους από την αρμόδια Διεύθυνση του Υπουργείου Αγροτικής Ανάπτυξης και Τροφίμων στις αρμόδιες περιφερειακές του υπηρεσίες και είναι στη διάθεση κάθε ενδιαφερόμενου. Οι υπηρεσίες αυτές ενεργούν στη συνέχεια κατά περίπτωση και σύμφωνα με τα οριζόμενα στη σχετική νομοθεσία, δηλαδή απαγορεύουν τη διακίνηση σπόρων συμβατικών ποικιλιών με προσμίξεις γενετικά τροποποιημένων σπόρων πέραν των οριζομένων στη νομοθεσία αυτή και στη συνέχεια επιβάλλουν την εξαγωγή τους εκτός εθνικού χώρου ή την καταστροφή τους. Κατά τους δειγματοληπτικούς ελέγχους που διενεργήθηκαν σε σπορομερίδες υβριδίων αραβοσίτου, ευρέθη ότι είχε σπαρεί μέρος τριών σπορομερίδων οι οποίες περιείχαν τυχαία ή τεχνικά αναπόφευκτη παρουσία γενετικά τροποποιημένων σπόρων, πέραν των οριζομένων στην προαναφερθείσα ΚΥΑ. Οι καλλιέργειες αραβοσίτου που προέκυψαν από τους σπόρους αυτούς. καταστράφηκαν με ευθύνη της εισάγουσας εταιρείας και υπό την επίβλεψη του αρμόδιου ΚΕΠΠΥΕΛ.
      Όσον αφορά τη διασφάλιση της υγείας των πολιτών από την κατανάλωση γενετικά τροποποιημένων τροφίμων, σύμφωνα με τον νέο Κανονισμό του Συμβουλίου και του Ευρωπαϊκού Κοινοβουλίου[(1829/2003/Ε. Κοινοβουλίου και Συμβουλίου της 18-10-2003 (L-268/1)] για τρόφιμα και ζωοτροφές που προέρχονται από γενετικά τροποποιημένους οργανισμούς, η διάθεση στην αγορά ΓΤ τροφίμων εγκρίνεται μόνον ύστερα από μια επιστημονική αξιολόγηση υψηλότερου δυνατού επιπέδου. Η αξιολόγηση διεξάγεται υπό την ευθύνη της Ευρωπαϊκής Αρχής για την Ασφάλεια των Τροφίμων - σε στενή συνεργασία με τα Κράτη Μέλη - αναφορικά με τους τυχόν κινδύνους που τα τρόφιμα αυτά ενδέχεται να παρουσιάζουν για την υγεία του ανθρώπου και των ζώων και κατά περίπτωση για το περιβάλλον.
      Η νομοθεσία για τη σήμανση και την ιχvηλασιμότητα των Γενετικά Τροποποιημένων Οργανισμών (ΓΤΟ) περιλαμβάνεται στους κανονισμούς (ΕΚ) 1829/2003 και 1830/2003 η δε εφαρμογή τους από τα Κράτη - Μέλη είναι άμεση. Συγκεκριμένα έχουν τεθεί σε ισχύ από ης 18-4-2004 και δεν απαιτείται η εναρμόνισή τους με την Εθνική νομοθεσία.
      Σύμφωνα με τους Κανονισμούς αυτούς εξασφαλίζεται η πλήρης ανιχνευσιμότητα των ΓΤΟ σε ολόκληρη την αλυσίδα παραγωγής και εμπορίας - από το αγρόκτημα μέχρι το τραπέζι - παρέχοντας στους καταναλωτές ολοκληρωμένη πληροφόρηση μέσω της επισήμανσης όλων των τροφίμων που αποτελούνται από ή εμπεριέχουν ή παράγονται από ΓΤΟ. Η ανιχνευσιμότητα δίνει την δυνατότητα παρακολούθησης τυχόν επιπτώσεων στο περιβάλλον, καθώς και την απόσυρση προϊόντων από την αγορά, σε περιπτώσεις ανεπιθύμητων παρενεργειών.
      Το Υπουργείο Αγροτικής Ανάπτυξης και Τροφίμων, μέσω της αρμόδιας Υπηρεσίας του, έχει αποστείλει σε όλα τα Περιφερειακά Κέντρα Προστασίας Φυτών εγκύκλιο, αναφορικά με τους ελέγχους που θα πρέπει να διεξάγονται κατά την εισαγωγή των εν λόγω προϊόντων και την εφαρμογή των ανωτέρω κανονισμών.
      Από την προαναφερθείσα ημερομηνία ισχύος των ανωτέρω Κανονισμών (18-4-04) μέχρι και ης αρχές Νοεμβρίου έχουν εισαχθεί 22.845 τον. γενετικά τροποποιημένου (ΓΤ) αραβόσιτου, 32.350 τον. ΓΤ σογιόσπορου και 59.946 τον. σογιάλευρου προερχομένου από ΓΤ σόγια, στους οποίους διεξήχθη από τις περιφερειακές υπηρεσίες του Υπουργείου Αγροτικής Ανάπτυξης και Τροφίμων ο απαραίτητος έλεγχος των σχετικών εγγράφων που απαιτεί η νέα νομοθεσία.
      Επισημαίνεται ότι κατά τη διαμόρφωση της Κοινοτικής νομοθεσίας στο επίπεδο των εμπειρογνωμόνων των Κρατών Μελών, οι εκπρόσωποι του Υπουργείου Αγροτικής Ανάπτυξης και Τροφίμων μετέχουν στις σχετικές συζητήσεις με την απαραίτητη ευαισθησία που επιβάλλει το θέμα και έχοντας πάντα υπόψη ότι πρωταρχικής σημασίας είναι η ασφάλεια του καταναλωτή και η προστασία του περιβάλλοντος.
      Ο Υφυπουργός
      Α. ΚΟΝΤΟΣ»
      4. Στην με αριθμό 4472/26-10-04 ερώτηση του Βουλευτή κ. Φιλίππου Τσαλίδη δόθηκε με το υπ’ αριθμ. 811/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 97157/1-11-04 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Φ. Τσαλίδη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 4468/26-10-04 ερώτηση του Βουλευτή κ. Θάνου Μωραΐτη δόθηκε με το υπ’ αριθμ. 810/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Μωραϊτης, για τα θέματα της αρμοδιότητάς μας, σας πληροφορούμε τα εξής:
      Η Δ/νση Κτηνιατρικής Δημόσιας Υγείας με εντολή της Πολιτικής Ηγεσίας του Υπουργείου Αγροτικής Ανάπτυξης και Τροφίμων πραγματοποίησε (μαζί με τη Διεύθυνση Κτηνιατρικής Επιθεώρησης και Ελέγχου) επιτόπιους ελέγχους στους οποίους συμμετείχε και το ΣΔΟΕ και τελικά, βάσει των ευρημάτων εξήχθη πόρισμα, το οποίο διαβιβάστηκε στον αρμόδιο Εισαγγελέα για περαιτέρω έρευνα.
      Το Υπουργείο Αγροτικής Ανάπτυξης και Τροφίμων με γνώμονα πάντα την προστασία του εισοδήματος του Έλληνα παραγωγού, έχει δώσει επανειλημμένως σαφείς οδηγίες με εγκυκλίους για τη σωστή σφράγιση εισαγόμενων και εγχώριων αμνοεριφίων, τα οποία είναι μεν κατάλληλα για κατανάλωση, αλλά θα έπρεπε να πωλούνται σε διαφορετικές τιμές.
      Ο Υφυπουργός
      Α. ΚΟΝΤΟΣ»
      6. Στην με αριθμό 4467/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 809/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 20538/ 3-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛ.Γ.Α.), σε απάντηση της ανωτέρω ερώτησης του Βουλευτή κ. Μ. Καρχιμάκη.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 4594/1-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 841/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Kεγκέρoyλου για τα θέματα της αρμοδιότητάς μας, σας πληροφορούμε-τα εξής:
      Το ελαιόλαδο υπάγεται στην Κοινή Οργάνωση Αγοράς και συνεπώς τα διάφορα μέτρα για τη στήριξή του αποφασίζονται από τα όργανα της Κοινότητας (Συμβούλια Υπουργών, Διαχειριστικές Επιτροπές κ.λ.π. ).
      Ο Καν. (Ε.Κ.) 2366/98 του Συμβουλίου στο άρθρο 9 μεταξύ άλλων ελέγχων προβλέπει τα εξής:
      -«Σημείo 1. Η λογιστική αποθήκης που αναφέρεται στο άρθρο 8 στοιχείο β) περιλαμβάνει για κάθε ημέρα:.....
      - ε) τις παραγόμενες ποσότητες πυρήνων, προσδιοριζόμενες ανά ζύγιση ή κατ' αποκοπή......
      - ζ) τις ποσότητες ελαιοπυρήνων που εξέρχονται από το ελαιοτριβείο....
      - Σημείο 3. Ο κατ' αποκοπήν προσδιορισμός της ποσότητα; πυρήνων ελιάς που αναφέρεται στην παράγραφο 1, μπορεί να πραγματοποιηθεί εφαρμόζοντας στην ποσότητα ελιών που έχουν υποστεί έκθλιψη ένα συντελεστή που συγκαταλέγεται μεταξύ των τεχνικών προδιαγραφών του ελαιοτριβείου ή ελλείψει αυτού τους ακόλουθους ενδεικτικούς συντελεστές:
      - 0,35 για τα ελαιοτριβεία με παραδοσιακό κύκλο παραγωγής, 
      - 0,45 για τα ελαιοτριβεία με συνεχή κύκλο παραγωγής σε τρεις φάσεις,
      - 0,70 για τα ελαιοτριβεία με συνεχή κύκλο παραγωγής σε δύο φάσεις».
      Από τα ανωτέρω προκύπτει ότι υπάρχει σταθερή σχέση μεταξύ ελαιοκάρπου και παραγόμενου ελαιοπυρήνα, την οποία προσδιορίζει σαφώς ο κανονισμός, ως στοιχείο ελέγχου, προκειμένου να εξακριβωθεί η πραγματικά παραχθείσα ποσότητα ελαιολάδου, στα πλαίσια ελέγχων του καθεστώτος ενίσχυσης στην παραγωγή του ελαιολάδου.
      Επιπλέον, στον ανωτέρω κανονισμό στο άρθρο 14 αναφέρεται ότι για κάθε ελαιοκαλλιεργητή η ποσότητα που μπορεί να τύχει της ενίσχυσης είναι ίση με την ποσότητα παρθένου ελαιολάδου που έχει πράγματι παραχθεί, με προσαυξημένη ποσότητα πυρηνελαίου ίση με το 8% της ποσότητας παρθένου ελαιολάδου που έχει παραχθεί από τις ελιές από τις οποίες προέρχονται οι πυρήνες. Δηλαδή, ο ελαιοκαλλιεργητής επιδοτείται για ποσότητα πυρηνελαίου 8% που περιέχεται στους ελαιοπυρήνες. Κατά συνέπεια, οι ελαιοπυρήνες πρέπει να εκχειλιστούν (κατεργαστούν), ώστε να παραχθεί το πυρηνέλαιο. Συνεπώς, από την κοινοτική και εθνική νομοθεσία καταδεικνύεται η σπουδαιότητα της ποσότητας του παραγομένου ελαιοπυρήνα στο σύστημα του ελέγχου των επιδοτήσεων στην παραγωγή του ελαιολάδου.
      Σημειώνεται ότι το προϊόν που προκύπτει, μετά την απομάκρυνση του πυρηνελαίου από τον ανεκχύλιστο πυρήνα (κοινώς πυρηνόξυλο), χρησιμοποιείται σαν καύσιμη ύλη σε πολλές περιπτώσεις (ελαιοτριβεία, θερμοκήπια κλπ.).
      Ο Υφυπουργός
      Α. ΚΟΝΤΟΣ»
      8. Στην με αριθμό 5313/18-11-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 549/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή από πληροφορίες που μας έδωσε η Περιφέρεια Κρήτης, για την κατολίσθηση στην Εθνική οδό Χανίων-Σητείας και συγκεκριμένα στο τμήμα έξω από τον Αγ. Νικόλαο, η αρμόδια Υπηρεσία φροντίζει να συντηρεί το υπόψη τμήμα έτσι ώστε να μην παρεμποδίζεται η κυκλοφορία των οχημάτων.
     Το Υπουργείο δεν δύναται να χρηματοδοτήσει το έργο από πόρους της ΤΕΟ Α.Ε. για το λόγο αυτό θα ζητήσει τη χρηματοδότηση του από το Υπουργείο Οικονομίας και Οικονομικών με την έναρξη του νέου οικονομικού έτους.
     Ο Υπουργός
     Γ. ΣΟΥΦΛΙΑΣ»
      9. Στην με αριθμό 5199/16-11-04 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. 537/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι η διαδικασία υποβολής δικαιολογητικών για τη χορήγηση καρτών ελεύθερης διέλευσης, σύμφωνα με την παρ. 6 του άρθρου 21 του Ν. 2539/97 έχει ολοκληρωθεί από την 31η Δεκεμβρίου 1998.
     Οι μόνιμοι κάτοικοι του Σχηματαρίου και Οινοφύτων μπορούν να εξυπηρετούνται για τις μετακινήσεις τους από το παράπλευρο οδικό δίκτυο καθώς και την Παλαιά Εθνική Οδό. Λόγω της διατήρησης όμως παράλληλης με τους αυτοκινητόδρομους κατασκευής παράπλευρων οδών και ανισόπεδων διαβάσεων σε κάθε οικισμό πέραν των υπαρχόντων δευτερευουσών οδών, εξετάζεται γενικότερα το θέμα των καρτών ελεύθερης διέλευσης των κατοίκων των Δήμων, οι περιφέρειες των οποίων διασχίζονται από τους αυτοκινητόδρομους.
     Ο Υπουργός
     Γ. ΣΟΥΦΛΙΑΣ»
      10. Στην με αριθμό 5224/16-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 539/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να ενημερώσετε τον κύριο Βουλευτή ότι δεν έχει υποβληθεί σχετικό αίτημα από τη Νομαρχιακή Αυτοδιοίκηση Ευβοίας ή την Περιφέρεια Στερεάς Ελλάδας, που να αναφέρει ζημιές σε κτίρια της πληγείσας περιοχής, προκειμένου να γίνει οριοθέτηση της περιοχής και ένταξή της σε πρόγραμμα αποκατάστασης ζημιών.
Ο Υπουργός
Γ. ΣΟΥΦΛΙΑΣ»
      11. Στην με αριθμό 5390/22-11-04 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 563/13-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να ενημερώσετε τον κύριο Βουλευτή ότι αναμένουμε την κοινοποίηση της απόφασης του ΣτΕ, την οποία θα εξετάσουμε ώστε να καθορίσουμε τις επόμενες ενέργειές μας για την ταχύτερη κατασκευή του έργου.
      Ο Υπουργός
      Γ. ΣΟΥΦΛΙΑΣ»
      12. Στην με αριθμό 5644/1-12-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. ΓΠ/125146/21-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5644/1-12-2004 ερώτηση που κατατέθηκε στη Βουλή από τον Βουλευτή κ. Α. Λεβέντη σχετικά με τη διάθεση κλινών στα Δημόσια Νοσοκομεία για νοσηλεία κρατουμένων ασθενών, σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης με το αρ. Y4β/47183/6-7-04 έγγραφο, ζήτησε εκ νέου από όλα τα ΠεΣΥΠ της χώρας να μεριμνήσουν για τη δημιουργία θαλάμων νοσηλείας κρατουμένων ασθενών, σε όσα Νοσηλευτικά Ιδρύματα εποπτείας των δεν έχουν δημιουργηθεί τέτοιοι θάλαμοι.
      Όσον αφορά το Νοσοκομείο ΕΛΠΙΣ, έχουν ζητηθεί στοιχεία από το Α΄ ΠεΣΥΠ Αττικής, με τη λήψη των οποίων θα επανέλθουμε για την ενημέρωσή σας.
      Ο Υπουργός
      Ν. ΚΑΚΛΑΜΑΝΗΣ»
      13. Στην με αριθμό  5675/1-12-04 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. ΓΠ/125116/21-12-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5675/1-12-2004 ερώτηση που κατατέθηκε στη Βουλή από τη Βουλευτή κ. Κ. Κανελλοπούλου σχετικά με την καταπολέμηση του φαινομένου των τρωκτικών στο Νομό Ηλείας, σας. γνωρίζουμε ότι η αρμόδια Διεύθυνση του Υπουργείου Υγείας και Κοινωνικής Αλληλεγγύης χορηγεί τρωκτικοκτόνα σκευάσματα στις Νομαρχιακές Αυτοδιοικήσεις που τα ζητούν.
      Επίσης με την αρ. ΔΥ1δ/οικ.62671/24-6-04 απόφαση του Υπουργού Υγείας και Κοινωνικής Αλληλεγγύης συγκροτήθηκε επιστημονική διυπουργική επιτροπή με σκοπό να μελετάει το πρόβλημα των τρωκτικών, να προτείνει λύσεις, να συντονίζει τις ενέργειες και να ελέγχει την καλή εκτέλεση των έργων.
      Ο Υφυπουργός
      Α. ΓΙΑΝΝΟΠΟΥΛΟΣ»
      14. Στην με αριθμό 5657/1-12-04 ερώτηση της Βουλευτού κ. Έλενας Ράπτη δόθηκε με το υπ’ αριθμ. ΓΠ/125138/21-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5657/1-12-04 ερώτηση που κατατέθηκε στη Βουλή από τη Βουλευτή κ. Ε. Ράπτη σχετικά με τη λειτουργία της Μονάδας Ειδικών Λοιμώξεων του Π.Γ.Ν. Θεσσαλονίκης ΑΧΕΠΑ, σας γνωρίζουμε τα παρακάτω:
      Ο Υπουργός Υγείας και Κοινωνικής Αλληλεγγύης, κατά την πρόσφατη επίσκεψή του στη Μονάδα Ειδικών Λοιμώξεων (ΜΕΛ) του Π.Γ.Ν. Θεσσαλονίκης ΑΧΕΠΑ, με σκοπό την επιτόπου και άμεση αντιμετώπιση των επιτακτικών αναγκών που χρονίζουν επί σειρά ετών, σε ειδική σύσκεψη με τη Διοίκηση του Νοσοκομείου, αποφάσισε:
      Τη μετεγκατάσταση της Μονάδας σε άλλο χώρο του Νοσοκομείου, ανεξάρτητο από τη Μονάδα Άσηπτης Νοσηλείας, που θα ανακατασκευαστεί για το σκοπό αυτό, εξασφαλίζοντας αυτοτελή είσοδο/έξοδο. Θα διαμορφωθεί και θα εξοπλιστεί κατάλληλα για τις ανάγκες τόσο των ασθενών όσο και του προσωπικού. Το έργο, προϋπολογισθείσης δαπάνης 1.000.000 ευρώ, θα χρηματοδοτηθεί και θα εκτελεσθεί, κατά προτεραιότητα, με προσωπική παρέμβαση και φροντίδα του κ. Υπουργού.
      Την αύξηση της δύναμης του ιατρικού και νοσηλευτικού προσωπικού της ΜΕΛ με 2 επιπλέον ιατρούς από το Κέντρο Ελέγχου Ειδικών Λοιμώξεων (ΚΕΕΛ) και 2 ιατρούς από άλλες νοσηλευτικές μονάδες. Ήδη, σε αντικατάσταση των υπηρετούντων εκεί ιατρών και διοικητικού προσωπικού, κατόπιν αιτήματος του Νοσοκομείου, έχουν διατεθεί από το ΚΕΕΛ 3 ιατροί, 1 ψυχολόγος και 1 διοικητική υπάλληλος.
      Επιπρόσθετα τονίζεται ότι η εν λόγω Μονάδα θα μπορεί να αντιμετωπίσει σε περίπτωση επιδημίας όλους τους τύπους ειδικών λοιμώξεων, πχ SARS, θωρακίζοντας στον τομέα αυτό το χώρο της Βόρειας Ελλάδος.
      Ο Υπουργός
      Ν. ΚΑΚΛΑΜΑΝΗΣ»
      15. Στην με αριθμό 5639/1-12-04 ερώτηση του Βουλευτή κ. Δημητρίου Γαλαμάτη δόθηκε με το υπ’ αριθμ. ΓΠ/125151/21-12-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5639/1-12-2004 ερώτηση που κατατέθηκε στη Βουλή από το Βουλευτή κ. Δ. Γαλαμάτη σχετικά με τα αίτια της απομάκρυνσης των Ελλήνων μαθητών από την υποχρεωτική εκπαίδευση, σας γνωρίζουμε τα παρακάτω:
      Το πρόβλημα της χρήσης εξαρτησιογόνων ουσιών από παιδιά που βρίσκoνται στην εφηβεία είναι ουσιαστικό και από τις συνήθεις αιτίες απομάκρυνσης των παιδιών αυτών από την εκπαιδευτική διαδικασία.
      Για την αντιμετώπιση αυτού του προβλήματος το οποίο γίνεται συνεχώς εντονότερο, οι φορείς που από χρόνια δραστηριοποιούνται στη θεραπεία χρηστών ναρκωτικών ουσιών αλλά και στην πρόληψη, λειτουργούν ειδικά προγράμματα για εφήβoυς και νέους, προκειμένου να καλυφθούν με τον καλύτερο δυνατό τρόπο οι ανάγκες και οι ιδιαιτερότητες αυτής της ηλικιακής ομάδας.
      Τα Κέντρα Πρόληψης που λειτουργούν σε συνεργασία με τον Οργανισμό Κατά των Ναρκωτικών (ΟΚΑΝΑ) και την Τοπική Αυτοδιοίκηση έχουν φτάσει τα 63 και καλύπτουν τους περισσότερους Νομούς της χώρας. Οι δράσεις τους απευθύνονται σε ένα μεγάλο μέρος σε νέους εντός της σχολικής κοινότητας όλων των βαθμίδων.
      Ανάλογες δράσεις πραγματοποιούνται και από το Κέντρο Θεραπείας Εξαρτημένων Ατόμων (ΚΕΘΕΑ) μέσα από τις υπηρεσίες της Κινητής Μονάδας Ενημέρωσης «ΠΗΓΑΣΟΣ», καθώς και μέσω των ολοκληρωμένων προγραμμάτων πρωτογενούς πρόληψης που πραγματοποιούνται είτε μέσα στους εκπαιδευτικούς χώρους, είτε εκτός σε συνεργασία με τις τοπικές αρχές.
      Οι παρεμβάσεις πρόληψης που πραγματοποιούνται από τους φορείς απευθύνονται σε μαθητές, γονείς και εκπαιδευτικούς της Δευτεροβάθμιας αλλά και της Πρωτοβάθμιας Εκπαίδευσης. Τα προγράμματα εστιάζουν στην εκπαίδευση σε θέματα αντίληψης του εαυτού και στη συνέχεια στην ανάπτυξη προσωπικών και κοινωνικών δεξιοτήτων. Επίσης σημαντικό ρόλο παίζουν και η παροχή γνώσεων και η αλλαγή στις στάσεις των μαθητών σχετικά με τη χρήση ουσιών.
      Ο Υφυπουργός
      Α. ΓΙΑΝΝΟΠΟΥΛΟΣ»
      16. Στην με αριθμό 5641/1-12-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Β 13-891/21-12-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 5641/1-12-04 ερώτηση, που κατέθεσε στη Βουλή των Ελλήνων ο Βουλευτής κ. A. Αλαβάνος, σχετικά με «Εισαγόμενα προϊόντα από χώρες εκτός Ε.Ε.», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας, σας γνωστοποιούμε τα ακόλουθα:
     Το ΥΠΑΝ/ΓΓΕ εδώ και 8 μήνες βρίσκεται σε άμεση συνεργασία και συντονισμό με τις υπηρεσίες του Υπουργείου Οικονομίας & Οικονομικών, της Νομαρχιακής Αυτοδιοίκησης, του υπουργείου Εσωτερικών και του Υπουργείου Δημοσίας Τάξεως ώστε όλοι οι εμπλεκόμενοι φορείς να συντονίσουν τις δράσεις τους, με στόχο οι έλεγχοι που γίνονται στην αγορά να είναι αποφασιστικοί και αποτελεσματικοί. Οι αποφάσεις που έχουν παρθεί είναι:
     Πρώτον, οι έλεγχοι εντείνονται όχι μόνο στο Λεκανοπέδιο της Αττικής αλλά και σε ολόκληρη τη χώρα και παράλληλα με αποφάσεις των περιφερειαρχών συστήνονται μικτά κλιμάκια ελέγχου.
     Δεύτερον, εντείνεται η επιτήρηση των τελωνείων με στόχο να γίνει ακόμη πιο ουσιαστική, και αποτελεσματική. Αυτή είναι απόφαση και σε ευρωπαϊκό επίπεδο, με τη διαρκή επιτήρηση των πυλών εισόδου προϊόντων από κάθε χώρα και ειδικά από τρίτες χώρες λόγω αλλαγών που γίνονται από την 1 Ιανουαρίου 2005
     Τρίτον, για να είναι ομαλή η λειτουργία της αγοράς, για να προστατεύσουμε το νόμιμο εμπόριο και να καταπολεμηθεί το παραεμπόριο, εντείνονται οι έλεγχοι για να περιορίσουμε τη μάστιγα του παραεμπορίου.
     Επιπλέον το υπουργείο μελετά τη συγκρότηση ενός ενιαίου φορέα. όπου θα ενταχθούν όλοι οι έλεγχοι που αφορούν ζητήματα της αγοράς.
     Από τις 15/11/2004 ως σήμερα. στις Λαϊκές Αγορές και το Υπαίθριο Εμπόριο στο νομό Αττικής πραγματοποιήθηκαν οι εξής έλεγχοι.
     Από 15/11 - 30/11 πραγματοποιήθηκαν 1850 έλεγχοι στις λαϊκές αγορές και 189 στο υπαίθριο εμπόριο. Διαπιστώθηκαν 55 παραβάσεις και επιβλήθηκαν πρόστιμα ύψους 25.700 Ευρώ.
     Από 1/12 - 17/12 πραγματοποιήθηκαν 1782 έλεγχοι σε λαϊκές αγορές και 421 έλεγχοι στο υπαίθριο εμπόριο. Διαπιστώθηκαν 71 παραβάσεις και επιβλήθηκαν πρόστιμα ύψους 32.400.
     Επισημαίνεται ότι ο συνολικός αριθμός ελέγχων είναι πάνω από δέκα φορές μεγαλύτερος σε σύγκριση με το προηγούμενο χρόνο.
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     17. Στην με αριθμό 3918 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1689/14-11-04 έγγραφο από τον Υφυπουργό Τουρισμού η ακόλουθη απάντηση:
      «Σε απάντηση του ανωτέρω σχετικού εγγράφου, σας γνωρίζουμε τα εξής:
      Ι. «ΠΡΟΣΠΑΘΕΙΑ ΓΙΑ ΕΠΕΚΤΑΣΗ ΤΩΝ ΚΤΙΡΙΩΝ»
      Το έργο «Αναβάθμιση –εκσυγχρονισμός Μαρίνας Ζέας Αττικής» έχει αδειοδοτηθεί ως εξής:
      Ι. Νόμος 3207/2003 (ΦΕΚ 302/Α/24-12-2003)
      Στο άρθρο 7 παρ. 11γ΄αναφέρεται:
      «Στον τουριστικό λιμένα Ζέας επιτρέπονται οι μεταολυμπιακές χρήσεις εμπορικών δραστηριοτήτων, διοίκησης και αναψυχής, που εξυπηρετούν τη λειτουργία του τουριστικού λιμένα. Οι υφιστάμενοι και κατασκευασθησόμενοι χερσαίοι και λιμενικοί χώροι του Τουριστικός Λιμένας Ζέας Αττικής εμφαίνονται στο σχέδιο γενικής διάταξης, που θεωρήθηκε από τον Προϊστάμενο του Οργανισμού Ρυθμιστικού Σχεδίου Αθήνας και δημοσιεύεται σε φωτοσμίκρυνση με τον νόμο αυτόν στην Εφημερίδα της Κυβερνήσεως. Η παρούσα διάταξη αποτελεί και την έγκριση χωροθέτησης. Ειδικότερα, εγκρίνεται η θέση και η διάταξη των κατασκευών και των λιμενικών εγκαταστάσεων που θα ανεγερθούν στους πιο πάνω καθοριζόμενους χώρους, όπως φαίνεται και περιγράψεται στο παραπάνω σχέδιο γενικής διάταξης.»
      Σε συνέχεια και στο άρθρο 7 § 11.δ. αναφέρεται:
      «Ή παρούσα έγκριση για τους Τουριστικούς Λιμένες Ζέας και Φλοίσβου επέχει θέση άδειας των αρμοδίων πολεοδομικών αρχών για την εκτέλεση των εργασιών που αφορούν στη μεταολυμπιακή χρήση των έργων. Οι απαιτούμενες, σύμφωνα με τις οικείες προδιαγραφές, μελέτες για την εκτέλεση των εργασιών κατατίθενται στην υπηρεσία που ορίζεται στην περίπτωση α΄ της παραγράψου 3 του άρθρου 2 του Ν. 2947/2001, εντός εξήντα (60) ημερών από την έναρξη ισχύοντος του παρόντος».
      ΙΙ. Κοινή απόφαση 123240/01-09-2004 Υ.ΠΕ.ΧΩ.Δ.Ε. - Υ.Ε.Ν. - Υπ. Τουρισμού - Υπ. Πολιτισμού - Υπ. Αγροτικής Ανάπτυξης και Τροφίμων.
      Με την ανωτέρω Κ.Υ.Α. εγκρίθηκαν οι περιβαλλοντικοί όροι και περιορισμοί για την κατασκευή και λειτoυργία του έργου «Αναβάθμιση - εκσυγχρονισμός Μαρίνας Ζέας Aττικής, όπως περιγράφεται στη Μ.Π.Ε. (κείμενο, οριζοντιογραφία που υποβλήθηκε με την Υ.Α. ΥΠ.ΠO/ΓΔAΠΚ/APX/A1/Φ26/59711/3912/04-08-2004 απόφαση της Αναπληρωτή Υπουργού Πολιτισμού), που συνοδεύουν την παρούσα (σημ. Κ.Υ.Α), με τους όρους και περιορισμούς που τίθενται με την απόφαση αυτή.
      IIΙ Άδειες εκτέλεσης εργασιών από το Κεντρικό Λιμεναρχείο Πειραιά.
      Έχουν εκδοθεί οι με αρ. προ
      	ι. 2141.1/03/2004/1335/20-02-2004και
      ιι. 2141.1/21/04/7224/10-09-2004
      της Διεύθυνσης Λιμενικής Αστυνομίας του Κεντρικού Λιμεναρχείου Πειραιά, άδειες.
      Η αναφορά στην ανωτέρω ερώτηση του κ. Βουλευτή ότι «...έκανε προσπάθεια για επέκταση των κτιρίων, ...» δεν ευσταθεί καθ’ όσον δεν προβλέπεται (από τις παραπάνω αδειoδoτήσεις) ή κατασκευάζεται επέκταση των κτιρίων. Προφανώς αναφέρεται στην κατασκευή του ημιυπαίθριου βιοκλιματικού διαδρόμου ελαφράς κατασκευής, η οποία είναι και η μόνη νέα κατασκευή, απ’ όσες προβλέπονται, που έχει ξεκινήσει.
      Για την κατασκευή του ημιυπαίθριου βιοκλιματικού διαδρόμου σημειώνουμε τα εξής:
      Ι ο ημιυπαίθριος βιοκλιματικός διάδρομος έχει χωροθετηθεί και αδειοδοτηθεί βάση των αναφερομένων στην ενότητα (Ι) διατάξεων του Νόμου 3207/2003 και αναφέρεται με τα στοιχεία Γ3 στο θεωρημένο, από τον Προϊστάμενο του Οργανισμού Pυθμιστικoύ Σχεδίου Αθήνας, σχέδιο γενικής διάταξης που δημοσιεύεται σε φωτοσμίκρυνση με τον νόμο αυτόν στην Εφημερίδα της Κυβερνήσεως.
      Η υποβολή των απαραίτητων μελετών, στην αρμόδια υπηρεσία, έγινε εμπρόθεσμα όπως πρoκύπτει από το με αρ. προ 30030/26-07-2004 έγγραφο της Διεύθυνσης Ο.K.K./ Υ.ΠΕ.ΧΩ.Δ.Ε.
      ιι. ημιυπαίθριος βιοκλιματικός διάδρομος έχει εγκριθεί με την αναφερομένη στην ενότητα (ΙΙ) Κοινή απόφαση 123240/01-09-2004 και αναφέρεται με τα στοιχεία 07 στο σχέδιο γενικής 	διάταξης το συνημμένο στην YΠ.ΠO/ΓΔAΠΚ/APX/A1/Φ26/59711 /3912/04-08-2004 απόφαση της Αναπληρωτή Υπουργού Πολιτισμού και στην εγκεκριμένη Μ.Π.Ε.
      ΙΙ. «ΚYΚΛOΦOPIΑΚΑ ΜΕΤΡΑ»
      Όσον αφορά τα αναφερόμενα στην ερώτηση του Βουλευτή κ. Αθ. Λεβέντη για λήψη κυκλοφοριακών μέτρων, έχουμε να Παρατηρήσουμε τα εξής:
      Ι. έχει εκπονηθεί Κυκλοφοριακή Μελέτη, η οποία μετά την έγκριση της Μ.Π.Ε. την 01/09/2004, πρέπει να επικαιρoπoιηθεί και εξειδικευθεί προκειμένου να υποβληθεί στις αρμόδιες υπηρεσίες.
      Οι μέχρι στιγμής κυκλοφοριακές παρεμβάσεις αφορούν αvτικατάσταση φθαρμένων πινακίδων και προσωρινή ρύθμιση κυκλοφορούν και στάθμευσης για λόγους ομαλής λειτουργίας και ασφαλείας τόσο της εκτέλεσης του έργου όσο και της λειτουργίας του τουριστικού λιμένα.
      ιι. Η κυκλοφοριακή ρύθμιση του Xερσαίου χώρου της Μαρίνας αποτελεί υποχρέωση του φορέα διαχείρισης του τουριστικού λιμένα βάση των διατάξεων της Υ.Α Τ/9803/05-09-2003 (Φ.Ε.Κ. Β΄ 1323/16-09-2003) «Γενικός Κανονισμός Λειτουργίας Τουριστικών Λιμένων», όπως αυτή τροποποιήθηκε με την Υ.Α. 2123/01/04/19-04-2004 (Φ.Ε.Κ. Δ΄ 631/30-04-2004), όπου στο άρθρο 5 § 5.2 αναφέρεται (μεταξύ άλλων):
      «Στους τουριστικούς Λιμένες δεν επιτρέπεται:
      Η στάθμευση κάθε είδους οχημάτων και τροχοφόρων εκτός των ειδικά προς τούτο καθορισμένων χώρων στάθμευσης, οι οποίοι επισημαίνονται με ενδεικτικές πινακίδες, που τοποθετούνται με μέριμνα του φορέα διαχείρισης. Ο φορέας διαχείρισης μπορεί, μετά από ενημέρωση και έγκριση της Λιμενικής Αρχής, να μην επιτρέπει την είσοδο ή στάθμευση στον τoυριστικό λιμένα τροχοφόρου οχήματος, αν κρίνει ότι διαταράσσεται η τάξη και η ομαλή λειτουργία του».
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
     18. Στην με αριθμό 4770/4-11-04 ερώτηση του Βουλευτή κ. Κων/νου Τσιπλάκη δόθηκε με το υπ’ αριθμ. 90022/29159/594.19-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Aπαντώντας στην με ΑΠ 4770/4.11.04 ερώτηση, που κατέθεσε στη Βουλή των Ελλήνων ο Βουλευτής κ. Κων/νος Τιπλάκης, σχετικά με τις συνταξιοδοτικές εκκρεμότητες των ασφαλισμένων στον ΟΓΑ κ.κ. Πανούδη Κατίνας, Αχατζή Χαρ. και Αργυριάδου Βασ., σας πληροφορούμε τα ακόλουθα, σύμφωνα με όσα μας γνώρισε ο ΟΓΑ με τα ΑΠ 28299/10.11.2004 & 91029/15.11.04 έγγραφα:
      Σχετικά με την υπόθεση της κας Πανούδη Κατίνας του Ευστρατίου, κατοίκου Κουβουκλίου Σερρών.
      Επειδή η κα Πανούδη συνέχισε και μετά τη συνταξιοδότησή της από το γερμανικό φορέα, από 1.10.1998, να ασφαλίζετε στον Κλάδο Κύριας Ασφάλισης του ΟΓΑ, έπρεπε, σύμφωνα με τη νομοθεσία του ΟΓΑ, να γίνει διακοπή της ασφάλισης της από την παραπάνω ημερομηνία και εκκαθάριση της ασφαλιστικής της μερίδας.
      Ήδη ολοκληρώθηκε αυτή η διαδικασία και θα προχωρήσουν οι Υπηρεσίας του ΟΓΑ στην έκδοση απόφασης για τη χορήγηση στην ανωτέρω σύνταξης γήρατος.
      Σχετικά με την υπόθεση της κας Αχατζή Χαρίκλειας του Κλεάνθη, κατοίκου Ιβήρων-Σερρών.
      Οι Υπηρεσίες του ΟΓΑ, έχουν γνωστοποιήσει στο γερμανικό φορέα το χρόνο ασφάλισής που έχει στον Οργανισμό τους και έχουν ζητήσει το έντυπο E205/D με το χρόνο ασφάλισης της στη Γερμανία.
      Επειδή όμως έχει καθυστερήσει η απάντηση, στις 10.9.04 ο ΟΓΑ έστειλε στο γερμανικό φορέα υπομνηστικό έγγραφο για την αποστολή στην Υπηρεσία τους, του εντύπου Ε205. Όταν παραλάβουν το σχετικό έγγραφο, θα προχωρήσουν στην έκδοση της συνταξιοδοτικής απόφασης.
      Για την υπόθεση της κας Αργυριάδου Βασιλικής κατοίκου Μητρουσίου.
      Με βάση την αίτηση για συνταξιοδότηση λόγω γήρατος της κας Αργυριάδου Βασιλlκής, εκδόθηκε η υπ’ αριθμ. 24443/2004 απόφαση συνταξιοδότησης, σύμφωνα με την οποία της χορηγείται βασική σύνταξη ποσού 184,74 € και κύρια σύνταξη ποσού 42,30 € αναδρομικά από 1.7.2004.
      Η απόφαση συνταξιοδότησης τη κας Αργυριάδου προωθήθηκε για μηχανογραφική επεξεργασία και πληρωμή, η οποία θα υλοποιηθεί το πρώτο δεκαήμερο του Δεκεμβρίου 2004.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      19. Στην με αριθμό 4714/3-11-2004 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2/61599/17-11-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της με αριθμ. πρωτ. 4714/3-11-2004 ερώτησης που υπεβλήθη στην Εθνική Αντιπροσωπεία από τον βουλευτή κ. Γεώργιο Ι. Παπαγεωργίου, σας γνωρίζουμε ότι στον εκτελούμενο προϋπολογισμό οικονομικού έτους 2004 δεν είχαν προβλεφθεί πιστώσεις για τη χορήγηση επιδόματος θέρμανσης στα νοικοκυριά με χαμηλά εισοδήματα.
      Ανεξαρτήτως τούτου, η Κυβέρνηση παρακολουθεί τις εξελίξεις και, στο πλαίσιο των υφιστάμενων δημοσιονομικών συνθηκών θα παρέμβει, εφόσον κριθεί απαραίτητο, με μέτρα που θα ανακοινωθούν, για την αντιμετώπιση των προβλημάτων που δημιουργούνται ιδιαίτερα στις ασθενέστερες τάξεις από την αύξηση της τιμής του πετρελαίου.
      Τέλος, σας πληροφορούμε ότι για την στήριξη των ατόμων με αναπηρίες λειτουργούν ειδικά προγράμματα χρηματοδοτούμενα από τον κρατικό προϋπολογισμό, όπως εισοδηματικές ενισχύσεις (προνοιακά επιδόματα), παροχές από ΔΕΚΟ, προσλήψεις στο Δημόσιο, συνταξιοδοτικές παροχές κ.λπ., τα οποία παρακολουθούνται και θα προσαρμοστούν, εφόσον κριθεί απαραίτητο.
      Ο Υφυπουργός
      ΠΕΤΡΟΣ ΔΟΥΚΑΣ»
     20. Στις με αριθμό 4488/26-10-04 και 4512/27-10-04 ερωτήσεις των Βουλευτών κυρίων Άγγελου Τζέκη, Γεωργίου Χουρμουζιάδη και Αναστασίου Σιδηρόπουλου, δόθηκε με το υπ’ αριθμ. 8489/19-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμ. 4488/2004 και 4512/2004 ερωτήσεις, που κατατέθηκαν στη Βουλή από τους Βουλευτές κ. κ. Αγγ. Τζέκη, Γ. Χουρμουζιάδη και Αν. Σιδηρόπουλο, σχετικά με τα προβλήματα των πρώην εργαζομένων στην ΦΑΝΚΟ Α.Ε. (ΤΡΙKOΛΑN), σας πληροφορούμε τα εξής:
      Α. Οι απασχολούμενοι στα Βαρέα και Ανθυγιεινά Επαγγέλματα σύμφωνα με τον Κανονισμό Βαρέων και Ανθυγιεινών Επαγγελμάτων του ΙΚΑ συνταξιοδοτούνται στο 60ο έτος της ηλικίας οι άνδρες και στο 55ο οι γυναίκες, εφόσον πραγματοποιήσουν 4500 ημέρες εργασίας από τις οποίες οι 3.600 τουλάχιστον σε βαρέα και ανθυγιεινά επαγγέλματα (όπως ορίζονται από τον κανονισμό του ΙΚΑ), και από αυτές τις 1.000 τα τελευταία 13 χρόνια πριν την υποβολή αίτησης συνταξιοδότησης.
      Για τους νεοασφαλιζόμενους από 01-01-1993 και εφεξής, το όριο ηλικίας συνταξιοδότησης για τους υπαγόμενους στον Κανονισμό Βαρέων και Ανθυγιεινών Επαγγελμάτων, είναι ενιαίο για άνδρες και γυναίκες (το 60ο), υπό την προϋπόθεση ότι έχουν πραγματοποιήσει 4.500 ημέρες εργασίας από τις οποίες 3375 σε εργασίες που υπάγονται στον Κανονισμό Βαρέων και Ανθυγιεινών Επαγγελμάτων.
      Τα ανωτέρω όρια ηλικίας δεν κρίνονται ότι είναι υψηλά και δεν αντιμετωπίζεται μείωσή τους.
      Σύμφωνα με την ισχύουσα νομοθεσία για να δικαιωθεί ο ασφαλισμένος του ΙΚΑ πλήρη σύνταξη γήρατος χρειάζεται, για τους μέχρι 31-12-92 ασφαλισμένους, να έχει συμπληρώσει 4.500 ημέρες ασφάλισης και το 65ο έτος της ηλικίας του ο άνδρας και το 60ο η γυναίκα. Για τους από 01-01-93 και εντεύθεν ασφαλισμένους τα όρια ηλικίας συνταξιοδότησης είναι κοινά για άνδρες και γυναίκες (65ο έτος ) και δικαιούνται σύνταξη λόγω γήρατος εφόσον πραγματοποιήσουν 4.500 τουλάχιστον ημέρες εργασίας. Ο παραπάνω απαιτούμενος χρόνος ασφάλισης δεν είναι δύσκολο να συμπληρωθεί σε όλη τη διάρκεια του εργασιακού βίου, εφόσον υπολογίζονται και άλλοι χρόνοι (όπως χρόνος στρατιωτικής υπηρεσίας, χρόνος ανεργίας και ασθενείας κλπ).
      Τονίζουμε ότι τα ισχύοντα όρια ηλικίας και οι χρονικές προϋποθέσεις που κατά περίmωση απαιτούνται για τη συνταξιοδότηση των ασφαλισμένων έχουν καθοριστεί με βάση αναλογιστικές μελέτες, ούτως ώστε να εξασφαλίζεται η δυνατότητα του ασφαλιστικού φορέα για τη χορήγηση της αντίστοιχης παροχής.
      Επίσης με τον ν. 3029/02 προβλέπεται η χορήγηση αναλογικής σύνταξης με 3500 ημέρες ασφάλισης στο 65ο έτος της ηλικίας, εφόσον αυτές οι ημέρες πραγματοποιηθούν μέχρι 31-12-2007 και υποβληθεί σχετική αίτηση από 1-1-2003 έως 31-12-2007.
      Με το τελευταίο αυτό μέτρο, το οποίο ισχύει παράλληλα με τις διατάξεις του άρθρου 10 του ν. 2874/00, με τις οποίες δόθηκε η δυνατότητα στους μακροχρόνιους ανέργους που πλησιάζουν το όριο ηλικίας συνταξιοδότησης και τους υπολείπονται μέχρι 1500 ημέρες για την συμπλήρωση των ελαχίστων προϋποθέσεων συνταξιοδότησης να συνεχίσουν προαιρετικά την ασφάλισή τους στο ΙΚΑ μέχρι τη συμπλήρωση των κατ’ ελάχιστον απαιτούμενων ημερών ασφάλισης με καταβολή των σχετικών εισφορών από τον ΛΑΕΚ, λαμβάνεται επαρκής μέριμνα για την εξασφάλιση σύνταξης στα άτομα που για οποιοδήποτε λόγο δεν συμπλήρωσαν τις ελάχιστες προϋποθέσεις συνταξιοδότησης.
      Με την θέσπιση των διατάξεων του άρθρου 40 του ν. 2084/92 έχει δοθεί η δυνατότητα στους ασφαλισμένους του ΙΚΑ, χωρίς καμία οικονομική επιβάρυνση να συνυπολογίσουν για την συμπλήρωση των κατά περίπτωση απαιτούμενων χρονικών προϋποθέσεων συνταξιοδότησης και το χρόνο επιδότησης λόγω ανεργίας (μέχρι 200 ημέρες), εφόσον εμπίπτει στην τελευταία 10ετία πριν την υποβολή της αίτησης συνταξιοδότησης. Σημειώνουμε ότι ο χρόνος αυτός δεν μπορεί να συνυπολογιστεί για την συμπλήρωση των προϋποθέσεων συνταξιοδότησης λόγω 35ετίας και λόγω 37ετίας.
      Β. Όπως μας έκανε γνωστό η Κοινωνική Επιθεώρηση Ημαθίας, από την ανωτέρω επιχείρηση απολύθηκαν συνολικά (26) υπάλληλοι και (83) εργάτες. Με τη λήξη της εργασιακής τους σχέσης οι μεν εργάτες έλαβαν ολόκληρη τη νόμιμη αποζημίωση και επιφυλάχτηκαν για κάθε νόμιμο δικαίωμά τους, οι δε υπάλληλοι σύμφωνα με τις διατάξεις του άρθρου 2 του ν. 3198/1955 έλαβαν τη νόμιμη αποζημίωση των (6) μηνών και 1/6 αυτών, ενώ το υπόλοιπο ποσό θα τους καταβληθεί μέχρι το μήνα Απρίλιο του έτους 2006, σε τριμηνιαίες δόσεις η κάθε μία των οπίων δεν μπορεί να είναι κατώτερη των αποδοχών τριών μηνών (εκτός και πρόκειται για εξόφληση με διαφορά μικρότερη).
      Γ. α)Η επιδότηση από τον Οργανισμό Απασχόλησης Εργατικού Δυναμικού (ΟΑΕΔ), των ανέργων για όσο χρόνο διαρκεί η ανεργία τους, δεν μπορεί να υλοποιηθεί, διότι η διάρκεια της επιδότησης ανεργίας ρυθμίζεται από το άρθρο 37 του Ν. 1892/90, σύμφωνα με το οποίο δεν δύναται να υπερβεί το 12μηνο σε καμία περίπτωση. Επίσης οι προϋποθέσεις επιδότησης καθορίζονται σαφώς στα άρθρα 4 και 5 του Ν. 1545/85, τα οποία για να τροποποιηθούν χρειάζονται νομοθετική ρύθμιση.
      Σύμφωνα με στοιχεία της Τοπικής Υπηρεσίας του ΟΑΕΔ στη Νάουσα, οι 93 πρώην εργαζόμενοι της επιχείρησης ΦΑΝΚΟ ΑΕ, υπέβαλαν αιτήσεις για τακτική επιδότηση ανεργίας και έχει εγκριθεί επιδότηση λόγω ανεργίας για όλους διάρκειας 12 μηνών, με έναρξη τον Οκτώβριο 2004.
      β) Οι οικονομικές ενισχύσεις χορηγούνται σε ανέργου ς οι οποίοι δεν έχουν προϋποθέσεις τακτικής επιδότησης, με Απόφαση του Υπουργού Εργασίας που εκδίδεται ύστερα από εισήγηση του ΔΣ του ΟΑΕΔ, σύμφωνα με το άρθρο 23 του ν. 1836/89 και του άρθρου 46 του Ν.Δ. 2698/53, όπως αυτό συμπληρώθηκε με το άρθρο 38 του ν. 2224/94, τα οποία ορίζουν:
      «Άρθρο 46: Επιτρέπεται όπως δι' αποφάσεων των Δ.Σ των υπό την εποπτείαν του Υπουργείου Εργασίας τελούντων Οργανισμών Κοινωνικής Πολιτικής, εγκρινομένων υπό του Υπουργού Εργασίας, διατίθηνται χρηματικά ποσά υπέρ κοινωφελών σκοπών ως και υπέρ προσώπων παθόντων εκ σεισμών ή άλλης μεγάλης και δεδοκιμασμένης αιτίας» .
      «Άρθρο 38: Ως δεδοκιμασμένη αιτία θεωρείται ιδίως η ύπαρξη αυξημένης ανεργίας σε περιπτώσεις ομαδικών απολύσεων λόγω παύσης λειτουργίας επιχειρήσεων ή πτωχεύσεων ή όπου τα ποσοστά ανεργίας είναι ανώτερα του μέσου όρου που ισχύει για την επικράτεια, σε συγκεκριμένη περιοχή της χώρας, όπως προσδιορίζεται με απόφαση του Υπουργού Εργασίας».
      Όσον αφορά την έκτακτη οικονομική ενίσχυση από 3.000,00 € σε κάθε ένα άνεργο της επιχείρησης ΦΑΝΚΟ ΑΕ, δεν είναι δυνατόν να ικανοποιηθεί διότι οι οικονομικές δυνατότητες του προϋπολογισμού του ΟΑΕΔ, όπως είναι διαμορφωμένες σήμερα δΕν το επιτρέπουν.
      Σας ενημερώνουμε δε, ότι στις δράσεις του ΟΑΕΔ παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) στα πλαίσια των προσπαθειών του για την καταπολέμηση της ανεργίας.
      Δ. Στους δικαιούχους του Οργανισμού Εργατικής Κατοικίας (ΟΕΚ) που έμειναν άνεργοι και δεν έχουν τη δυνατότητα να καταβάλλουν τις οφειλές τους από δάνεια που τους χορηγήθηκαν από κεφάλαιά του ή από τίμημα παραχωρηθεισών κατοικιών, χορηγείται οικονομική ενίσχυση μέσω του Ειδικού Κεφαλαίου Αλληλεγγύης (ΕΚΑ), που έχει συσταθεί στον ΟΕΚ με σκοπό τη βοήθεια των δικαιούχων του, που για διάφορους λόγους όπως και η ανεργία, αδυνατούν να εξοφλήσουν τις οφειλές τους προς τον ΟΕΚ.
      Η οικονομική ενίσχυση χορηγείται με απόφαση Τριμελούς Επιτροπής που λειτουργεί στον ΟΕΚ, στην οποία μπορούν να προσφύγουν με αίτησή τους οι δικαιούχοι, που αντιμετωπίζουν δυσκολίες στην εξόφληση των οφειλών τους προς τον ΟΕΚ. Ο ΟΕΚ καταθέτει στο λογαριασμό των δικαιούχων το ποσό που αντιστοιχεί στις οφειλές δύο εξαμήνων από την υποβολή της αίτησης.
      Πέραν των ανωτέρω με την αριθμ. 50566/24-9-2004 απόφαση του Υπουργού Απασχόλησης και Κοινωνικής Προστασίας και του Υφυπουργού Οικονομίας και Οικονομικών, παρέχεται η δυνατότητα χορήγησης οικονομικής ενίσχυσης από το ΕΚΑ και στους δικαιούχους του ΟΕΚ, στους οποίους χορηγούνται δάνεια από Τράπεζες με επιδότηση επιτοκίου από τον ΟΕΚ και εργάζονται σε εργοδότες, οι οποίοι πτωχεύουν, για το χρονικό διάστημα από το χρόνο παύσης των πληρωμών μέχρι την επιδότηση της καταγγελίας της σύμβασης εργασίας από τον σύνδικο.
      Επίσης, μελετάται η ανέγερση από τον ΟΕΚ Φοιτητικών Εστιών για τους ίδιους τους δικαιούχους ή τα παιδιά τους, που φοιτούν σε πόλεις που λειτουργούν Ανώτατα Εκπαιδευτικά Ιδρύματα και Τεχνολογικά Εκπαιδευτικά Ιδρύματα (A.E.I.-T.E.I.).
      Επίσης, σας ενημερώνουμε για τα προβλήματα των εργαζομένων ΦΑΝΚΟ έχει ενημερωθεί η Εθνική Αντιπροσωπεία με την Επίκαιρη 373/5-11-2004 Ερώτηση, πρακτικά της οποίας σας επισυνάπτουμε για ενημέρωσή σας.
      Για τα λοιπά θέματα αρμόδιο να σας απαντήσει είναι το Υπουργείο Ανάπτυξης, προς το οποίο κοινοποιούμε φωτοαντίγραφο της Ερώτησης 4512/27-10-2004.
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     21. Στην με αριθμό 4534/27-10-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 121682/ΙΗ/16-11-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4534/27-10-04, την οποία κατέθεσε ο Βουλευτής κ. Ανδρέας Μακρυπίδης και αφορά στη μίσθωση μέσων μεταφοράς για μετακινήσεις μαθητών των Προγραμμάτων Πρόσθετης Διδακτικής Στήριξης, σας γνωρίζουμε τα ακόλουθα:
      Κατά τη σχολική χρονιά 2003-04 το πρόγραμμα υλοποιήθηκε από την προηγούμενη πολιτική ηγεσία χωρίς τεχνικό δελτίο και χωρίς χρηματοδότηση. Όμως με το ν. 3255/04 ρυθμίστηκε το πρόβλημα χρηματοδότησης για τη χρονιά 2003-04 με επιχορήγηση 50.000.000 € στον Ειδικό Λογαριασμό από κρατικούς πόρους.
      Συγκεκριμένα ο ανωτέρω Νόμος στο άρθρο 6 παρ. 12 προβλέπει ότι οι δαπάνες εκτελέσεως του προγράμματος της Πρόσθετης Διδακτικής Στήριξης (ΠΔΣ) και της διαχειριστικής υποστήριξής του για το χρονικό διάστημα από 1-9-2003 έως 30-6-2004 βαρύνουν τον Ειδικό Λογαριασμό του ΥΠΕΠΘ, ο οποίος επιχορηγείται για το σκοπό αυτό από τον Τακτικό Προϋπολογισμό ή το Πρόγραμμα Δημοσίων Επενδύσεων (ΠΔΕ) του ΥΠΕΠΘ.
      Με την με αριθμ. 40113/ΔΕ-7268/7-10-2004 απόφαση του Υπουργού Οικονομίας και Οικονομικών εγκρίθηκε η ένταξη του προγράμματος ΠΔΣ στο Πρόγραμμα Δημοσίων Επενδύσεων (ΠΔΕ) και στη ΣΑΕ 047, κατόπιν σχετικού αιτήματος του ΥΠΕΠΘ.
      Με βάση τα ανωτέρω συντάχθηκε Κοινή Υπουργική Απόφαση με θέμα «Υλοποίηση προγραμμάτων Πρόσθετης Διδακτικής Στήριξης (Ενισχυτικής Διδασκαλίας) μαθητών Ενιαίων Λυκείων και ΤΕΕ για το σχολικό έτος 2003 - 04» σύμφωνα με την οποία θα πληρωθούν οι εκπαιδευτικοί.
      Τέλος, σας γνωρίζουμε ότι το ΥΠΕΠΘ στο πλαίσιο της εναρμόνισης του σκέλους χρηματοδότησης του ΕΠΕΑΕΚ με αυτό των κρατικών πόρων, επεξεργάζεται την σχετική με τις μετακινήσεις εγκύκλιο.
      Ο Υφυπουργός
      ΓΕΩΡΓΙΟΣ ΚΑΛΟΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 7 Απριλίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 103 παράγραφος 2 και 3 του Κανονισμού της Βουλής)
     1. Η με αριθμό 816/4-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τον Υπουργό Εξωτερικών, σχετικά με την πορεία των ελληνοτουρκικών σχέσεων, τις υποχρεώσεις της Τουρκίας έναντι της Ευρωπαϊκής Ένωσης κλπ..
     2. Η με αριθμό 804/4-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς την Υπουργό Εθνικής Παιδείας και Θρησκευμάτων, σχετικά με την ημερίδα της ΔΑΠ  στο ΤΕΙ Αθήνας με θέμα τη «Νεανική Επιχειρηματικότητα» κλπ..
     3. Η με αριθμό 814/4-4-2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με το κλείσιμο της χωματερής Άνω Λιοσίων κλπ..
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 103 παράγραφος 2 και 3 του Κανονισμού της Βουλής)
     1. Η με αριθμό 794/4-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τους Υπουργούς Υγείας και Κοινωνικής Αλληλεγγύης και Οικονομίας και Οικονομικών, σχετικά με την ανάθεση πληρωμών του Οργανισμού Περίθαλψης Ασφαλισμένων του Δημοσίου (ΟΠΑΔ) σε Ιδιωτική Τράπεζα.
     2. Η με αριθμό 811/4-4-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την ίδρυση Αγροτικού Μουσείου στο Κιλελέρ κλπ..
     3. Η με αριθμό 813/4-4-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης των κοινωνικά ασθενέστερων στρωμάτων.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις».
     Το νομοσχέδιο ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα μιλήσουν πρώτα οι εισηγητές και οι ειδικοί αγορητές επί των άρθρων και στη συνέχεια θα μιλήσουν οι εναπομείναντες Βουλευτές από τη χθεσινή συνεδρίαση και όσοι θα εγγραφούν να μιλήσουν επί των άρθρων. Είναι γνωστό ότι στη Διάσκεψη των Προέδρων έχει αποφασιστεί τα άρθρα να συζητηθούν όλα μαζί σε μια ενότητα.
     Το λόγο έχει ο εισηγητής της Πλειοψηφίας, κ. Θεόδωρος Καράογλου.
     ΘΕΟΔΩΡΟΣ ΚΑΡΑΟΓΛΟΥ: Εχθές είχα την ευκαιρία, κύριε Πρόεδρε, αγαπητοί συνάδελφοι, κατά τη διάρκεια της τοποθέτησής μου να κάνω και μια πρώτη αναφορά στα άρθρα, για τα οποία θα πρέπει να πούμε ότι στην ουσία είναι διαφορετικά κεφάλαια και το καθένα απ΄ αυτά καλύπτει διαφορετικό θέμα. Έτσι, λοιπόν, σήμερα εξ ανάγκης θα προσπαθήσω να είμαι όσο πιο σύντομος γίνεται, θα προσπαθήσω να μην εξαντλήσω το χρόνο μου, δεν θα σταθώ αναλυτικά σε αυτά, μια που κάτι τέτοιο έγινε χθες. 
     Το πρώτο άρθρο, λοιπόν, αναφέρεται στην εναρμόνιση της ελληνικής νομοθεσίας με την κοινοτική οδηγία 2003/96 του Συμβουλίου της 27ης Οκτωβρίου 2003. Ειδικότερα, με το άρθρο αυτό κωδικοποιούνται σε ένα ενιαίο κείμενο οι διατάξεις για τον ειδικό φόρο κατανάλωσης των πετρελαιοειδών προϊόντων, συμπεριλαμβάνοντας αφ’ ενός μεν τις διατάξεις του ν. 2960/2001 καθώς επίσης και τις εθνικές διατάξεις σχετικά με τον ειδικό φόρο κατανάλωσης πετρελαιοειδών προϊόντων.
     Το άρθρο 2 είναι αυτό για το οποίο έγινε η πολλή συζήτηση χθες, η πολύωρη διαδικασία, η οποία θα συνεχιστεί και σήμερα. Είναι η εισοδηματική πολιτική για το έτος 2005. Είναι μια εισοδηματική πολιτική η οποία είχε εξαγγελθεί πριν από δύο μήνες περίπου από τον Υπουργό Εθνικής Οικονομίας κ. Αλογοσκούφη, μία εισοδηματική πολιτική που εκτιμούμε ότι κινείται προς τη θετική κατεύθυνση, μια που υπερκαλύπτει τον πληθωρισμό του 2004, είναι 3,6% ενώ να θυμίσω ότι ο πληθωρισμός του 2004 σε ετήσια βάση ήταν 2,9%. Για πρώτη φορά ήταν τόσο χαμηλός ο πληθωρισμός τα τελευταία τριάντα χρόνια. 
    Βέβαια για την εισοδηματική πολιτική ακούσαμε και είδαμε τους συναδέλφους κυρίως της Αξιωματικής Αντιπολίτευσης, τους συναδέλφους του ΠΑΣΟΚ, να χύνουν πολλά κροκοδείλια δάκρυα. Είναι κάτι που το περιμέναμε, είναι κάτι που το γνωρίζουμε. 
    Και εμείς και ο ελληνικός λαός γνωρίζει ποια είναι η υφιστάμενη κατάσταση της ελληνικής οικονομίας, ποιοι είναι οι αυτουργοί για την τόσο τραγική κατάσταση της ελληνικής οικονομίας και πόσο σκληρή προσπάθεια καταβάλει η συγκεκριμένη Κυβέρνηση του Κώστα Καραμανλή για να ορθοποδήσει η ελληνική οικονομία.
    Η Κυβέρνηση της Νέας Δημοκρατίας, η Κυβέρνηση του μέτρου, του κοινωνικού κέντρου και του διαλόγου προσπαθεί με όσο το δυνατόν ηπιότερα κοινωνικά μέτρα να αντιμετωπίσει το τεράστιο δημοσιονομικό πρόβλημα, τα τεράστια οικονομικά προβλήματα, που η άφρων οικονομική πολιτική των προηγουμένων κυβερνήσεων του ΠΑΣΟΚ δημιούργησαν στη χώρα.
    Το άρθρο 3 αφορά την πολιτική μας σχετικά με το Μετοχικό Ταμείο Πολιτικών Υπαλλήλων. Τακτοποιεί και ρυθμίζει μια πολύ σημαντική εκκρεμότητα που είχαν οι συνταξιούχοι του ταμείου αυτού. Στην ουσία δίνει αύξηση μερίσματος της τάξης του 7,5% η οποία μάλιστα χορηγείται από 1.1.2004 αναδρομικά και αφορά περίπου εκατόν τριάντα χιλιάδες συνταξιούχους. Είναι και αυτό μια πολύ μεγάλη απόδειξη του έμπρακτου κυβερνητικού ενδιαφέροντος για δίκαια κοινωνικά αιτήματα.
    Με το άρθρο 4 δίνεται παράταση έως 2 Ιουνίου του 2005 της προθεσμίας για τη διαδικασία επαναπατρισμού κεφαλαίων όπως αυτή προβλέπεται από το άρθρο 38 παράγραφος 9 του ν. 3259/2004.
    Με το άρθρο 5 γίνεται λογιστική τακτοποίηση των περίπου 500.000.000 ευρώ που δόθηκαν σαν οικονομική ενίσχυση στην Οργανωτική Επιτροπή Ολυμπιακών Αγώνων τα οποία πλέον θεωρούνται επιχορηγήσεις και δεν αυξάνουν το μετοχικό κεφάλαιο της Οργανωτικής Επιτροπής Ολυμπιακών Αγώνων.
    Με το άρθρο 6 υπάρχει μια τακτοποίηση θεμάτων του Κώδικα Βιβλίων και Στοιχείων με τροποποίηση σχετικού εδαφίου της παραγράφου 14 του άρθρου 12 του π.δ. 186/1992, του Κώδικα δηλαδή Βιβλίων και Στοιχείων και δίνεται παράταση για την ημερομηνία για την έκδοση φορολογικών στοιχείων. 
    Με το άρθρο 7 αντιμετωπίζεται ένα εξειδικευμένο θέμα που αφορά προσωπικό που υπηρετεί στη Μονάδα Οργάνωσης της Διαχείρισης του Κοινοτικού Πλαισίου Στήριξης. Συγκεκριμένα καταργείται σχετικό άρθρο προηγούμενου νόμου που έλεγε ότι δεν μπορούν να μετατραπούν οι συμβάσεις εργασίας ορισμένου χρόνου σε συμβάσεις αορίστου χρόνου, γιατί ήδη όλοι οι υπηρετούντες λόγω του προεδρικού διατάγματος του επονομαζόμενου προεδρικού διατάγματος Παυλόπουλου, έχουν μετατρέψει τις συμβάσεις τους σε συμβάσεις αορίστου χρόνου. Οπότε δίδεται η δυνατότητα πλέον και σε πιθανόν νέες προσλήψεις να καλυφθούν και να υπάρξουν συμβάσεις αορίστου χρόνου. 
    Με το άρθρο 8 ξεκινάει η διαδικασία κατάργησης των ειδικών λογαριασμών. Είναι μια διαδικασία που επανειλημμένως έχει απασχολήσει το Εθνικό Κοινοβούλιο. Είναι μια διαδικασία στην οποία η Κυβέρνηση έχει σταθεί και έχει πει ότι προχωρά προς την κατεύθυνση αυτή, να καταργήσει, δηλαδή, επιτέλους τους περίφημους ειδικούς λογαριασμούς. Ήδη με την παρούσα διάταξη του άρθρου 8 καταργούνται όλοι οι ειδικοί λογαριασμοί οι οποίοι δεν έχουν ακόμη ενεργοποιηθεί. 
    Με το άρθρο 9 προστίθεται μια νέα διάταξη στο άρθρο 33 του ν. 2523/1997 σχετικά με τη διαχείριση των ναρκωτικών ουσιών από το Γενικό Χημείο του Κράτους, το οποίο ορίζεται ως εθνικό σημείο επαφής για τη διαβίβαση δειγμάτων ελεγχομένων ουσιών, δηλαδή, ναρκωτικών, ψυχοτρόπων, νέων συνθετικών ναρκωτικών.  Ο ορισμός του σημείου εφαρμογής γίνεται στα πλαίσια εφαρμογής απόφασης του Συμβουλίου της Ευρωπαϊκής Ένωσης σχετικά με τη διαβίβαση δειγμάτων ελεγχομένων ουσιών. Η διαβίβαση δειγμάτων των ελεγχομένων αυτών ουσιών μεταξύ των κρατών-μελών της Ευρωπαϊκής Ένωσης έχει σκοπό την περαιτέρω διενέργεια και σύγκριση ειδικών εγκληματολογικών αναλύσεων με στόχο τη διεύρυνση και την καταπολέμηση της παράνομης παραγωγής και του λαθρεμπορίου ναρκωτικών. 
    Με το άρθρο 10 ρυθμίζονται θέματα σχετικά με το φορέα συντήρησης και λειτουργικής ετοιμότητας των αεροσκαφών που διατίθενται για τη μεταφορά του Προέδρου της Δημοκρατίας, του Πρωθυπουργού, των μελών της Κυβέρνησης ή άλλων προσώπων, που μετακινούνται με εντολή της ελληνικής Κυβέρνησης. Σαν τέτοιος φορέας ορίζεται το Υπουργείο Εθνικής Άμυνας, ενώ ο Γενικός Γραμματέας της Κυβέρνησης είναι αυτός που εξακολουθεί να ρυθμίζει τις διαδικασίες χρήσης αυτών των μέσων. 
    Βασική καινοτομία του νομοσχεδίου είναι ότι επιτέλους ασφαλίζονται και τα πρόσωπα τα οποία πετάνε με τα μέσα αυτά και δεν έχουν δημοσιοϋπαλληλική ιδιότητα. Σαν χαρακτηριστικό παράδειγμα αναφέρω τους δημοσιογράφους, τα συνεργεία εικονοληπτών, ήχου κλπ.. Είναι ένα πρόβλημα το οποίο το ελληνικό δημόσιο αντιμετώπισε πάρα πολύ έντονα με το τραγικό δυστύχημα του πρωθυπουργικού FALCON. Τώρα με το συγκεκριμένο άρθρο 10 του νομοσχεδίου βρίσκεται η ριζική λύση για όλους εκείνους τους πολίτες που εμπιστεύονται τη ζωή και την περιουσία τους πετώντας με τα συγκεκριμένα αεροσκάφη.  


     Με το άρθρο 11 αντιμετωπίζεται ένα πρόβλημα, το οποίο αφορά τις διαφορετικές ημέρες αργίας μεταξύ Ελλάδας και λοιπών ευρωπαϊκών χωρών. Όπως είναι γνωστό κατά τη λειτουργία του διευρωπαϊκού συστήματος πληρωμών «ΤΑΡΓΚΕΤ» αναπόσπαστο τμήμα του οποίου αποτελεί και το ελληνικό σύστημα πληρωμών «ΕΡΜΗΣ» εμφανίζεται το πρόβλημα των διαφορετικών ημερών αργιών, κυρίως, λόγω του διαφορετικού εορτασμού του Πάσχα μεταξύ ορθοδόξων και καθολικών και διαμαρτυρομένων. Έτσι με το συγκεκριμένο άρθρο προβλέπεται πώς θα αντιμετωπιστεί τεχνικά αυτό το ζήτημα με τη μετάθεση στην αμέσως επόμενη εργάσιμη ημέρα της εκπλήρωσης των πάσης φύσεως συναλλαγών που θα διενεργηθούν τις ημέρες αργίας που δεν συμπίπτουν. Μάλιστα, αυτό το άρθρο έχει μια γενική διατύπωση, έτσι ώστε να αντιμετωπίζει στο μέλλον οποιαδήποτε τέτοια διαφορετική ημερομηνία εορτασμού.
     Τέλος, με το άρθρο 12 ορίζεται η έναρξη ισχύος του συζητουμένου νομοσχεδίου, η οποία είναι για μεν το άρθρο 1 από την κατάθεσή του στη Βουλή και για όλα τα υπόλοιπα από τη δημοσίευση του ΦΕΚ, εκτός εάν ορίζεται διαφορετικά από επιμέρους διατάξεις, όπως χαρακτηριστικά συμβαίνει με την εισοδηματική πολιτική στο άρθρο 2, το οποίο ισχύει αναδρομικά από 1/1/2005.
     Εκτιμώ ότι το συγκεκριμένο νομοσχέδιο είναι θετικό και αντιμετωπίζει μια σειρά προβλημάτων. Η εισοδηματική πολιτική υπερκαλύπτει τον πληθωρισμό και απαντά θετικά στα προβλήματα των εργαζομένων. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ:  Ακούσαμε χθες τον Υπουργό Οικονομίας και Οικονομικών τον κ. Αλογοσκούφη να επαναλαμβάνεται για πολλοστή φορά με ένα μονότονο τρόπο, σχετικά με την εκτίμησή του και τις προθέσεις του για την οικονομία της χώρας και για το πώς βλέπει να πηγαίνουμε εφεξής. Ίσως ο κ. Αλογοσκούφης να αισθάνεται ενοχές και να θέλει για μια ακόμη φορά να κάνει αυτοκριτική για την εγκληματική πολιτική απόφαση που πήρε με την οποία οδήγησε τη χώρα με αφορμή τη δήθεν δημοσιονομική απογραφή σε καθεστώς επιτήρησης από την Ευρωπαϊκή Επιτροπή. Ίσως, αισθάνεται ενοχές, γιατί επί ένα χρόνο τώρα μέσα από την πολιτική που ακολούθησε, θέλοντας να βγάλει μια πολιτική εμπάθειας κατά των κυβερνήσεων του ΠΑΣΟΚ, οδήγησε την οικονομία της χώρας σ’ αυτήν την άσχημη κατάσταση και την εγκλώβισε, της άνοιξε το λάκκο. Βέβαια, έπεσε και ο ίδιος μέσα στο λάκκο που άνοιξε. Το κακό είναι, όμως, ότι παρέσυρε και τη χώρα μας σ’ αυτόν το λάκκο. Έχει σοβαρότατες πολιτικές ευθύνες γι’ αυτό ο κ. Αλογοσκούφης. Αυτό ισχύει και για τον κύριο Πρωθυπουργό και για την Κυβέρνησή του. 
      Ο κ. Αλογοσκούφης για μια ακόμη φορά μίλησε για το χθες, αλλά ξέχασε να μας πει για το προχθές. Ίσως, θέλει να ξεχάσουμε και εμείς το 1992, όταν ήταν σύμβουλος στο ΣΟΕ, για όσα πρότεινε τότε, σε όσα συμμετείχε σε σχέση με την πορεία της οικονομίας το 1990 – 1993. Θέλει να ξεχάσουμε τον πληθωρισμό της τάξεως του 15 - 20% που είχαμε τότε, τον αρνητικό ρυθμό ανάπτυξης, τα επιτόκια της τάξεως του 25%, τη μείωση των αποδοχών, το έλλειμμα που ήταν στο 14%. Για όλα αυτά ο κ. Αλογοσκούφης αισθάνεται ενοχές. Το θέμα είναι αν και κατά πόσο με τις πολιτικές του επιλογές, προσπαθεί να διορθώσει το χθες και το σήμερα. 
      Όντως δεν μίλησε για το χθες. Το κακό είναι ότι πράττει σήμερα, παίρνοντας μέτρα λιτότητας σκληρά και αντιλαϊκά, αυξάνοντας την έμμεση φορολογία. Είναι τα γνωστά μέτρα που θα στοιχίσουν για το 2005 στο σύνολο του ελληνικού λαού και κυρίως στα αδύνατα λαϊκά στρώματα πάνω από 1.000.000.000 ευρώ. Μιλάμε για αύξηση των εμμέσων φόρων. Και προκύπτει το εξής ερώτημα: Από την έκθεση του Γενικού Λογιστηρίου του Κράτους που συνοδεύει τη συγκεκριμένη τροπολογία, προβλέπεται αύξηση εσόδων 1.000.000.000 ευρώ. Όμως, ο ίδιος ομολόγησε ότι για να φτάσουμε στη μείωση του ελλείμματος κάτω από το 3% θα πρέπει να εισπράξουμε τη διετία 2005 – 2006  5.000.000.000 ευρώ. 
Τα υπόλοιπα από πού θα τα εισπράξουμε; Ήδη έμμεσα έχετε ομολογήσει, αλλά θα πρέπει να πείτε και σήμερα εδώ άμεσα με ποιο τρόπο. Να πείτε, δηλαδή, αυτό που όλοι γνωρίζουμε και εσείς αποφεύγετε να ομολογήσετε, το δεύτερο πακέτο φορολογικών μέτρων είτε το καλοκαίρι είτε το φθινόπωρο. Και επειδή πλέον έχουμε όλοι «ψυλλιαστεί», είμαστε βέβαιοι ότι «έσεται η εσχάτη πλάνη χείρων της πρώτης». 
     Σχετικά με το σκέλος των δαπανών, κύριε Πρόεδρε, θα ήθελα να ρωτήσω γιατί οδηγηθήκαμε σ’ αυτά τα έκτακτα μέτρα; Γιατί, όπως είπε ο Υπουργός, είχαμε ελεγχόμενη αύξηση των δαπανών το πρώτο τρίμηνο του 2005. Ελεγχόμενη το πρώτο τρίμηνο, αλλά θα έχουμε και ανεξέλεγκτη υπέρβαση των δαπανών το δεύτερο τρίμηνο του 2005 και αυτό γιατί καθυστερήσατε να καταβάλετε δαπάνες για την παιδεία, για την εισοδηματική πολιτική του 2005 -την οποία θα καταβάλλετε αναδρομικά- για την εξόφληση δημοσίων έργων που έχουν ολοκληρωθεί, για δαπάνες για την Τοπική Αυτοδιοίκηση περιορίζοντας πιστώσεις από το πρόγραμμα «ΘΗΣΕΑΣ» και ακυρώνοντας το πρόγραμμα «ΕΛΛΑΔΑ 2004» κλπ., προκειμένου να κερδίσετε χρόνο για να καταθέσετε το επικαιροποιημένο πρόγραμμα Σταθερότητας και Ανάπτυξη. 
     Ήδη πλέον είναι σε αναμονή αυξημένες δαπάνες προκειμένου να αντεπεξέλθετε σ’ αυτές τις υποχρεώσεις που έχει το κράτος απέναντι στους φορείς και την κοινωνία, καταβάλλοντας το δεύτερο τρίμηνο υψηλά κονδύλια και θα έχουμε απόκλιση και στο σκέλος των δαπανών. 
     Ωστόσο, και στο σκέλος των εσόδων έχουμε υστέρηση στον προϋπολογισμό που εσείς φτιάξατε, κύριε Υπουργέ, στον προϋπολογισμό στον οποίο εσείς στοχεύσατε ότι τα έσοδα θα είναι τουλάχιστον 7,2% και γύρω στα 12%, καλύπτοντας και την απόκλιση του 2004. 
     Χθες, εγκλωβίσατε τον Κυβερνητικό Εκπρόσωπο, το συμπαθή κατά τα άλλα, κ. Πολύδωρα, δίνοντας κάποια στοιχεία, τα στοιχεία του Μαρτίου που λένε όντως ότι το σύνολο των εσόδων, όπως διάβασε από τον πίνακα, είναι 11%. 
     Δεν μας είπατε όμως πόσο είναι το ύψος των εσόδων από το ΦΠΑ , όταν ο ΦΠΑ αποτελεί το 60% του συνόλου των εσόδων. Είναι μόλις 2%. Και αν λάβουμε υπόψη μας το τρίμηνο, δεδομένου ότι δεν μιλάμε κατά μήνα -γιατί στον προϋπολογισμό δεν θα πούμε πώς είναι τα έσοδα το  μήνα Μάρτιο, αλλά πώς είναι τα έσοδα στο τέλος του έτους- θα δούμε ότι έχουμε απόκλιση μείον 6% στο ΦΠΑ και γύρω στο 5% από τα υπόλοιπα έσοδα. Άρα, μιλάμε για απόκλιση και υστέρηση στο σκέλος των εσόδων. 
     Αν ήταν τόσο καλά τα έσοδα, αν ήταν τόσο καλά οι δαπάνες, δεν θα χρειάζονταν να πάρετε αυτά τα έκτακτα μέτρα. Γιατί τα πήρατε, κύριοι; Αν πηγαίνανε καλά τα έσοδα και είχατε ελεγχόμενες τις δαπάνες, γιατί θα βρισκόσασταν σ’ αυτή τη δύσκολη θέση να πάρετε αυτά τα αντιλαϊκά, αυτά τα σκληρά μέτρα; Γιατί γνωρίζετε ότι το ψέμα έχει κοντά πόδια και θα βρεθείτε σε δύσκολη θέση το αμέσως προσεχές διάστημα και θα οδηγηθήτε και σε νέα μέτρα! 
     Όσον αφορά το έλλειμμα για το οποίο ειπώθηκαν πάρα πολλά και επειδή δεν είναι ώρα να πούμε ποια ήταν η εκτίμησή σας τον Απρίλιο, το Μάιο, τον Οκτώβριο και το Δεκέμβριο για το έλλειμμα του 2004, τελικά καταλήξατε να ψηφίσετε  έναν προϋπολογισμό με υπολογιζόμενο έλλειμμα 5,3%. 
     Επίσης, ομολογήσατε στο τέλος Μαρτίου ότι είναι 6,1%. Με επιφύλαξη η Ευρωπαϊκή Επιτροπή δεν έχει εγκρίνει αυτό το ύψος, γιατί θα είναι 6,7%. Ωστόσο, όποιο και αν είναι –6,1% ή 6,7%- μπορείτε να μας πείτε ποια είναι η ευθύνη στη διαχείριση που είχατε το 2004 στα έσοδα και στις δαπάνες, όταν διογκώθηκε το έλλειμμα; Ήταν 1,3% από την υστέρηση των εσόδων και αυτό είναι ευθύνη δική σας. Εσείς διαχειριστήκατε το 2004 την πορεία των εσόδων. 
     Επιπλέον, η απόκλιση που επιβαρύνει το έλλειμμα είναι 1,3% από τα έσοδα και 0,7% είναι από την υπέρβαση των δαπανών που εσείς διαχειριστήκατε. Αυτό σημαίνει ότι όταν το έλλειμμα είναι στο 6,1%, το 2% είναι αποτέλεσμα δικής σας διαχείρισης στο σκέλος των εσόδων και των δαπανών. 
     Επειδή έχετε πει πολλά σχετικά με την πορεία του χθες και τα μέτρα του σήμερα, ποιος είναι ο ρυθμός αύξησης του Ακαθάριστου Εγχώριου Προϊόντος που προβλέπεται στον προϋπολογισμό; Είναι 3,9%. Τι μας είπε χθες ο κ. Αλογοσκούφης σ’ αυτήν την Αίθουσα; Μας είπε ότι είναι 3%-4%. Δεν μπορώ να καταλάβω πώς ένας Υπουργός Οικονομίας και Οικονομικών, ο οποίος τουλάχιστον θέλει να θεωρείται υπεύθυνος απέναντι στον ελληνικό λαό, λέει ότι είναι 3%-4%.
     Έχει άποψη; Έχει εκτίμηση; Έχει στοιχεία; Προσδιορίζει επακριβώς το ρυθμό ανάπτυξης. Γιατί, κύριοι της Κυβέρνησης; Γιατί το 1% -δηλαδή από το 4% στο 3% και συγκεκριμένα στο 2,9%, που προβλέπει η Ευρωπαϊκή Επιτροπή- σημαίνει 1,6 δισεκατομμύρια ευρώ μείωση της παραγωγικότητας, μείωση της δραστηριότητας. Έτσι εύκολα χαρίζετε από την ελληνική οικονομία 1,6 δισεκατομμύρια ευρώ; Αυτό σημαίνει ότι είστε αναξιόπιστοι. 
     Κλείνω, κύριε Πρόεδρε -και ευχαριστώ για την ανοχή σας- με δύο παρατηρήσεις σε συγκεκριμένα άρθρα. Δεν θα πω για το θέμα της εισοδηματικής πολιτικής και την ανακολουθία που έχετε απέναντι στους εργαζόμενους, στους μισθωτούς, στους συνταξιούχους και απέναντι στους εκπαιδευτικούς, όσον αφορά το επίδομα των 176 ευρώ και την παρέμβαση που κάνατε και στερείτε από τους εκπαιδευτικούς που κάνουν μετεκπαίδευση στο εξωτερικό το επίδομα αδείας που είχαν. Δεν θα αναφερθώ σε αυτά. Θα μιλήσω, όμως, για το άρθρο 6, κύριε Πρόεδρε.
     Δεν θα απευθυνθώ πλέον στην Κυβέρνηση, αλλά στους Βουλευτές της Νέας Δημοκρατίας. Γνωρίζετε, κύριοι, τι θα ψηφίσετε στο άρθρο 6, όταν σήμερα καλείτε τον ελληνικό λαό να πληρώσει;  Ο άνεργος θα πληρώσει αυξημένο φόρο προστιθέμενης αξίας, όταν θα πάει να αγοράσει το ψωμί στο αρτοποιείο; Σήμερα με το άρθρο 6 στο ίδιο νομοσχέδιο χαρίζετε εκατομμύρια φόρου προστιθέμενης αξίας σε συγκεκριμένες εταιρείες, σε ινστιτούτα αδυνατίσματος. Πρέπει να απαντήσετε για το θέμα αυτό. Επιτέλους, πρέπει να πάρετε θέση σήμερα, γιατί αλλιώς είστε συνυπεύθυνοι και εσείς απέναντι στον ελληνικό λαό. 
     Τελειώνω, κύριε Πρόεδρε –επιτρέψτε μου σας παρακαλώ- με το θέμα των ελληνικών λογαριασμών, επειδή αυτό είχε γίνει σημαία της Νέας Δημοκρατίας προεκλογικά. 
     ΠΡΟΕΔΡΕΥΩΝ (Ιωάννης Τραγάκης): Θα αφαιρεθεί ο χρόνος από τη δευτερολογία σας, κύριε συνάδελφε.
     ΑΝΔΡΕΑΣ ΜΑΚΡΥΠΙΔΗΣ: Να αφαιρεθεί, κύριε Πρόεδρε.
     Ειδικοί λογαριασμοί. Κρυφά βιβλία, κρυφά χρέη. Σήμερα στο άρθρο 8 -άκουσον, άκουσον!- έρχεται η Κυβέρνηση και καταργεί τους ανενεργούς ειδικούς λογαριασμούς. Τους ενεργούς, τους έχοντες απόθεμα τους κρατάει και μάλιστα, σε νομοσχέδιο του Υπουργείου Πολιτισμού, όπου στη Γενική Γραμματεία Ολυμπιακών Αγώνων που μετονομάζεται «Ολυμπιακή Αξιοποίηση» αναφέρεται στο άρθρο 3 η διατήρηση ειδικού λογαριασμού στο Υπουργείο Πολιτισμού και όχι μόνο. Από εκεί προβλέπονται ηυξημένες αμοιβές σε επιτροπή ημετέρων που συστήνει. Αυτή είναι η σωστή διαχείριση που είχατε εξαγγείλει; Για όλα αυτά είστε υπόλογοι απέναντι στον ελληνικό λαό. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ορίστε, κύριε Υφυπουργέ, έχετε το λόγο. 
     ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, αναγκάζομαι να κάνω αυτήν την παρέμβαση, επειδή τις τελευταίες ημέρες ακούστηκε και από τον εισηγητή της Μειοψηφίας ότι η υστέρηση των εσόδων ή μάλλον η αύξηση των εσόδων ατονεί μπροστά στην υστέρηση των ρυθμών αύξησης του φόρου προστιθέμενης αξίας. 
     Κύριε συνάδελφε, επειδή προέρχεστε από τις εφορίες, θα πρέπει να γνωρίζετε ότι με τη ρύθμιση αυτή, που είναι σε εξέλιξη αυτήν τη στιγμή –δηλαδή της περαίωσης των παλαιών υποθέσεων- η διαφορά του φόρου προστιθέμενης αξίας ουσιαστικά ενσωματώνεται στο φόρο εισοδήματος. Τεχνικά έτσι γίνεται. 
     Θα πρέπει, επίσης, να έχετε υπόψη σας ότι ο φόρος προστιθέμενης αξίας του Φεβρουαρίου που ήταν ιδιαίτερα μειωμένος –μείον 10,1- ενώ τώρα κινείται με συν 2 οφείλεται, κυρίως, στη μετάθεση της ημερομηνίας των εκπτώσεων και άρα, και της είσπραξης του ΦΠΑ και, δεύτερον, στο γεγονός ότι την περασμένη χρονιά οι τεχνικές εταιρείες, λόγω του ότι τα έργα βρίσκονταν σε εξέλιξη για την Ολυμπιάδα, έδωσαν μεγάλα χρηματικά ποσά για φόρο προστιθέμενης αξίας. 
     Όμως, για την ιστορία και μέχρι το τέλος της συζήτησης θα φέρω πίνακα, όπου θα φαίνεται ανά μήνα και ανά έτος η πορεία των εσόδων, για να συζητάμε πλέον με πραγματικά δεδομένα και να μη λέμε κουβέντες στον αέρα, και που ταυτόχρονα θα δείχνει και την πορεία του ΦΠΑ τα προηγούμενα χρόνια. Να σταματήσει, επιτέλους, αυτή η φιλολογία που ακουγόταν στις αρχές Δεκεμβρίου, δηλαδή, πριν από τον προϋπολογισμό, και που μιλούσε για κατάρρευση εσόδων. 
     Όμως, η κατάρρευση δεν ήρθε, γιατί η αύξηση των εσόδων του 2004 ήταν η μεγαλύτερη της τελευταίας πενταετίας και ας σταματήσει τώρα η παραφιλολογία για δήθεν κατάρρευση των εσόδων της τρέχουσας χρήσης. Το 7,2%, που επικαλείστε και εσείς και άλλοι συνάδελφοι, είναι ο μέσος όρος του έτους. Ο μέσος όρος βγαίνει στους δώδεκα μήνες. Είμαστε στους τρεις μήνες. Ασφαλώς το 5,3% που διαμορφώθηκε επηρεάστηκε από τους δυο πρώτους μήνες. Όμως, δεν λέτε κουβέντα για την εξέλιξη των εσόδων μέσα στο Μάρτιο. Οι κασσάνδρες είμαι βέβαιος ότι στην πορεία θα απογοητευθούν.


      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, έχω τη δυνατότητα να απαντήσω;
      ΠΡΟΕΔΡΕΥΩΝ (Ιωάννης Τραγάκης): Όχι, κύριε συνάδελφε.
      Ευχαριστούμε, κύριε Υφυπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις καθηγητές συνοδοί από το 5ο Γυμνάσιο Γαλατσίου.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Ο ειδικός αγορητής του Κομμουνιστικού Κόμματος Ελλάδας κ. Σταύρος Σκοπελίτης έχει το λόγο.
      ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
      Χθες, κύριοι συνάδελφοι, γίναμε πάλι ακροατές, θεατές –όπως θέλει το παίρνει ο καθένας- δικομματικού καβγά, που χρόνια τώρα τον παρακολουθούμε, να γίνεται μέσα στα πλαίσια του θεάτρου του παραλόγου, που κυριαρχεί πολλές φορές σ΄ αυτήν την Αίθουσα.
      Ο καβγάς αυτός, που γίνεται στις περισσότερες περιπτώσεις στα επιμέρους ζητήματα, έχει για μας σαν στόχο να ρίξει στάχτη στα μάτια των εργαζομένων, των λαϊκών μαζών, του ελληνικού λαού για τις μεγάλες ευθύνες που υπάρχουν –και αναλογούν και στα δύο κόμματα- για τη σημερινή κατάσταση και τα προβλήματα που βιώνει ο εργαζόμενος λαός της χώρας μας.
      Γιατί πρέπει να συμφωνήσουμε, κύριοι συνάδελφοι, ότι τα προβλήματα του χθες και του σήμερα δεν έπεσαν από τον ουρανό, δεν ήταν γραμμένα στη μοίρα. Είναι αποτέλεσμα της πολιτικής του ΠΑΣΟΚ και της πολιτικής της Νέας Δημοκρατίας. Γιατί και οι δυο σας συμφωνείτε.
      Πολύ χαρακτηριστικά το είπε ο Κοινοβουλευτικός μας Εκπρόσωπος: πηγαίνετε στην Ευρωπαϊκή Ένωση, υπογράφετε τις αποφάσεις και έρχεστε εδώ και διαφωνείτε. Μα, είναι θέατρο του παραλόγου ή δεν είναι αυτό; Ή μήπως διαφωνείτε με τις αποφάσεις της Ευρωπαϊκής Ένωσης και δεν το ξέρουμε; Συμφωνείτε με τις αποφάσεις και διαφωνείτε εδώ για τα μάτια του κόσμου, που λένε.
      Έτσι, στις βασικές επιλογές, κύριοι συνάδελφοι, και τα δύο κόμματα είναι υποχρεωμένα να εφαρμόσουν αυτήν την πολιτική, κάτω από την οποία βάζουν φαρδιά-πλατιά την υπογραφή τους στην Ευρωπαϊκή Ένωση.
      Και επαναλαμβάνω ότι αυτή είναι βαθιά ταξική πολιτική και εκεί οφείλεται η διεύρυνση του χάσματος που υπάρχει ανάμεσα στους πλούσιους και στους φτωχούς και όχι στο ότι δεν παράγεται πλούτος στη χώρα μας. Τα δυόμισι εκατομμύρια Ελλήνων στη χώρα μας, που ζουν κάτω από τα όρια της φτώχειας, δεν δημιουργήθηκαν γιατί φτώχυνε η χώρα μας. Αυξάνεται το Ακαθάριστο Εγχώριο Προϊόν, αλλά το καρπώνονται άλλοι, όπως πολύ σωστά ανέπτυξε και ο Κοινοβουλευτικός μας Εκπρόσωπος και ο σύντροφος Τζέκης κατά τη χθεσινή τους παρέμβαση, πηγαίνει στις τσέπες των εχόντων και κατεχόντων.
      Υπάρχει, όμως, δυνατότητα μιας άλλης πολιτικής, να αντιμετωπιστούν τα προβλήματα, που σήμερα έχει ο λαός μας. Όμως με παρόμοια νομοσχέδια, όπως αυτό που φέρνετε σήμερα, κύριε Υπουργέ, κάθε άλλο παρά θα γίνει αυτό το πράγμα. Θα επιδεινωθεί ακόμη παραπέρα η κατάσταση του εργαζόμενου λαού, θα γίνει ακόμα περισσότερο το υποζύγιο, που χρόνια τώρα είναι, και θα φορτώνεται τα ανομήματα της πολιτικής και των δύο κομμάτων.
      Αναφερθήκαμε, κύριε Πρόεδρε, στα άρθρα κατά τη χθεσινή μας παρέμβαση και εγώ και οι δύο σύντροφοί μου, που πήραν χθες το λόγο, και θα αναφερθούν και σήμερα εκείνοι που έχουν ζητήσει να πάρουν το λόγο. Εγώ θα πω λίγα πράγματα για τα άρθρα.
      Και θα σταθώ και πάλι στο άρθρο 1. Τονίσαμε χθες την αντίθεσή μας και είπαμε ότι η εναρμόνιση με την οδηγία 2003/1996 της Ευρωπαϊκής Ένωσης θα έχει σαν αποτέλεσμα την επέκταση της έμμεσης φορολογίας στο φυσικό αέριο, στο λιγνίτη, στην ηλεκτρική ενέργεια.
      Η εισαγωγή συντελεστών που θα γίνει, θα παίξει ρυθμιστικό ρόλο για την εκβολή του φυσικού αερίου σαν στρατηγικού καυσίμου για την ηλεκτροπαραγωγή σε σχέση με το φθηνότερο εγχώριο λιγνίτη. Και γιατί αυτό; Γιατί το χρησιμοποιεί η λεγόμενη, θεοποιημένη και από τους δυο σας, ιδιωτική πρωτοβουλία.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εμείς τι φταίμε;
      ΣΤΑΥΡΟΣ ΣΚΟΠΕΛΙΤΗΣ: Κύριε συνάδελφε, είμαι επί μια εξαετία Βουλευτής και έχω γνώση της πολιτικής σας. Παραδίδατε κι εσείς την ηλεκτρική ενέργεια…
      ΑΓΓΕΛΟΣ ΤΖΕΚΗΣ: Πώς να το κάνουμε, το παρελθόν να το σβήσουμε;
      ΣΤΑΥΡΟΣ ΣΚΟΠΕΛΙΤΗΣ: Με συγχωρείτε, σύντροφε.
      Μα παραδίδατε κι εσείς την ηλεκτρική ενέργεια στο ιδιωτικό κεφάλαιο.
      Διαφωνούμε, λοιπόν, κάθετα και οριζόντια μ΄ αυτό το άρθρο.
      Διαφωνούμε και με το άρθρο 2, έχουμε βασική διαφωνία, αλλά δεν είναι ανάγκη να το αναπτύξουμε παραπάνω. Εδώ έγινε μεγάλη σπέκουλα πάνω σ΄ αυτό το ζήτημα.
     Φορτώνετε τα βάρη σ’ αυτούς που δεν φταίνε. Δεν δημιουργούν την κρίση οι εργαζόμενοι για να πληρώνουν τα σπασμένα. Δεν είναι εκείνοι που καταληστεύουν τον κρατικό κορβανά. Δεν είναι εκείνοι που ρουφούν τον ιδρώτα αυτού που παράγει. Και εσείς αντί να φορολογήσετε αυτούς που πρέπει να φορολογήσετε, δίνετε τέτοια εισοδηματική πολιτική που ούτε καν καλύπτει τον πληθωρισμό και την αύξηση, χωρίς να λάβουμε υπόψη, κύριε Υπουργέ, τα μέτρα τα οποία θα εκτινάξουν το κόστος διαβίωσης στα ύψη. Το ίδιο συμβαίνει και με το τρίτο παιδί κλπ.. 
     Εμείς απαιτούμε να δίνονται αυξήσεις που να καλύπτουν τον τιμάριθμο, να καλύπτουν τις αυξημένες ανάγκες της ζωής, να δίνονται με βάση τις συνολικές αποδοχές των εργαζομένων, αποδοχές που πρέπει να τις παίρνουν όλοι οι εργαζόμενοι και όχι να υπάρχουν άνθρωποι που εξαιρούνται απ΄ αυτό, όπως είναι οι εκπαιδευτικοί που δεν παίρνουν το επίδομα των 176 ευρώ ή εκείνο που δίνεται σαν κίνητρο απόδοσης και οι εργαζόμενοι στον ΙΓΜΕ που δεν παίρνουν το επίδομα εξομάλυνσης κλπ.. Θα πρέπει, λοιπόν, να λαμβάνονται υπόψη αυτά τα πράγματα. Είπαμε ποια είναι η θέση μας σε σχέση με τις αποδοχές των εργαζομένων, τονίσαμε το θέμα για τα 1.200 ευρώ μισθό, 960 ευρώ σύνταξη κλπ.. 
     Όσον αφορά το άρθρο 3 θέλω να πω ότι διαφωνούμε και εδώ. Δεν είναι αύξηση αυτή στο μέρισμα που δίνετε, το 7,5%. Τονίσαμε και το άλλο: Δεν έχετε το δικαίωμα, δεν έχετε τη δυνατότητα να διαχειρίζεστε τα χρήματα του ταμείου λες και είναι πατρική σας κληρονομιά, γονική σας παροχή και να τη μεταφέρετε εδώ και εκεί και να παίζετε. Δεν είδατε, κύριε Υπουργέ, με το Χρηματιστήριο; Πόσα δισεκατομμύρια χάθηκαν απ΄ αυτήν τη δουλειά; 
     Όσον αφορά το άρθρο 5, για τους Ολυμπιακούς Αγώνες, έρχεται σε πλήρες σκοτάδι γύρω από την κατάσταση που επικρατεί να μας ζητήσει να εγκρίνουμε αυτά που ζητάτε με το άρθρο 5. Αυτά είναι απαράδεκτα πράγματα. Καταψηφίζουμε και αυτό το άρθρο. 
     Κύριε Πρόεδρε, έχω κάποιες επιμέρους παρατηρήσεις στα επιμέρους άρθρα και θα τις πω κατά τη συζήτησή τους. 
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
     Ο ειδικός αγορητής του Συνασπισμού Ριζοσπαστικής Αριστεράς κ. Δραγασάκης έχει το λόγο.
     ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, για πολλά από τα άρθρα τοποθετήθηκα και χθες μιλώντας επί της αρχής του νομοσχεδίου, αλλά θα αξιοποιήσω το χρόνο για ορισμένα σχόλια.
     Σε ό,τι αφορά το θέμα της εισοδηματικής πολιτικής –τα είπαμε και χθες- η Κυβέρνηση πρέπει να εξηγήσει, όχι τόσο σε μας, αλλά στους πολίτες και στους ψηφοφόρους της γιατί, ενώ έχουμε αύξηση του εθνικού εισοδήματος 
–προσδοκώμενη αύξηση 3,9- ενώ το ίδιο το πρόγραμμα Σταθερότητας το οποίο η Κυβέρνηση έχει επεξεργαστεί προβλέπει αύξηση της παραγωγικότητας 2,5%, από την άλλη πλευρά οι μισθοί σε πραγματικούς όρους πρέπει να μειωθούν; Δηλαδή οι εργαζόμενοι να μην πάρουν τίποτα από την αύξηση του εθνικού εισοδήματος και επιπλέον να μην καλύψουν ούτε καν την άνοδο του κόστους ζωής. 
     Το επιχείρημα ότι αυτό γίνεται διότι υπάρχουν τα ελλείμματα του παρελθόντος και υπάρχουν δυσκολίες, δεν είναι ισχυρό διότι όταν πρόκειται για συμφέροντα ισχυρών αυτές οι δυσκολίες δεν εμποδίζουν την Κυβέρνηση να μειώνει φορολογικούς συντελεστές, να μειώνει συντελεστές φορολογίας των μερισμάτων κ.ο.κ.. Επομένως, έχουμε μία πολιτική που χρησιμοποιεί δύο μέτρα και δύο σταθμά. Αυτό είναι κάτι το οποίο πρέπει να γίνει συνείδηση της κοινωνίας.
     Θέλω επίσης να σχολιάσω, επειδή διαβάζουμε διάφορα στον Τύπο σήμερα, ότι οι εργαζόμενοι οπωσδήποτε είναι ανήσυχοι. Είναι ανήσυχοι διότι δημιουργήθηκε ένα κλίμα ανασφάλειας και δεν ξέρουν τι άλλο τους περιμένει. Δεν είναι μόνο ότι τα μέτρα αυτά πλήττουν οπωσδήποτε το εισόδημα και την αγοραστική του δύναμη, αλλά δημιουργείται και ένα κλίμα αναξιοπιστίας, όπου σου λέει αύριο μπορεί να παρθούν και άλλα μέτρα. 
      Υπό την έννοια αυτή, και η συζήτηση που άνοιξε με μία δήλωση του πρώην Πρωθυπουργού, του κ. Μητσοτάκη, περί εθελοντικής παράτασης του χρόνου εργασίας και συνταξιοδότησης, ουσιαστικά, δηλαδή, για υπέρβαση της τριακονταπενταετίας, είναι μία ακόμη σταγόνα λάδι στη φωτιά. Και επειδή διαβάζουμε διάφορα, κύριε Υπουργέ, θα ήθελα ευθέως να ρωτήσω το εξής: Είστε κι εσείς μεταξύ των Υπουργών της Κυβέρνησης που δήλωσαν στον κ. Μητσοτάκη ότι βρίσκουν ενδιαφέρουσα την πρότασή του;
      Επίσης θα ήθελα να απευθυνθώ στους συναδέλφους του ΠΑΣΟΚ, επειδή δεν πρόσεξα αν ο κ. Μακρυπίδης έκανε κάποιο σχόλιο. Να μας πουν οι συνάδελφοι του ΠΑΣΟΚ: Βρίσκουν κι εκείνοι ενδιαφέρουσα την πρόταση του κ. Μητσοτάκη;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Όταν θα κυβερνήσουμε σε δύο χρόνια, θα σας απαντήσουμε.
      ΙΩΑΝΝΗΣ ΔΡΑΓΑΣΑΚΗΣ: Ναι; Αυτή είναι η επίσημη απάντηση του ΠΑΣΟΚ, ότι «όταν έρθουμε στην εξουσία, θα σας απαντήσουμε»; Εδώ και τώρα θα απαντήσετε, κύριε συνάδελφε. Εδώ και τώρα θα απαντήσετε στους δικούς σας οπαδούς, όχι σ’ εμένα. Τι ύφος και τι κλίμα είναι αυτό; Τίποτα δεν καταλάβατε;
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Μα, ρωτάτε την Αντιπολίτευση να σας πει; Την Κυβέρνηση έπρεπε να ρωτάτε.
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε!
      ΑΝΔΡΕΑΣ ΜΑΚΡΥΠΙΔΗΣ: Θα σας απαντήσουμε στη συνέχεια. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Δραγασάκη.
      ΙΩΑΝΝΗΣ ΔΡΑΓΑΣΑΚΗΣ: Θέλω να πω, λοιπόν, κύριε Πρόεδρε, ότι και η Κυβέρνηση και η Αξιωματική Αντιπολίτευση πρέπει να τοποθετηθούν σ’ αυτό το θέμα, δηλαδή, στο αν βρίσκουν ενδιαφέρουσα και συζητήσιμη αυτήν την πρόταση.
      Εμείς τη θεωρούμε απαράδεκτη κι έχουμε και ένα ερωτηματικό ως προς τη σκοπιμότητά της. Δηλαδή γίνεται εδώ μια προσπάθεια να ανοίξει το μείζον θέμα του ασφαλιστικού από το «παράθυρο»; Γίνεται μια προσπάθεια να δοθεί η δυνατότητα να κρατηθούν σε θέσεις ευθύνης στελέχη, σε διάφορους τομείς, τα οποία είναι στο όριο ηλικίας, αλλά μπορούν μ΄ αυτόν τον τρόπο να μείνουν άλλα δύο χρόνια –επαναλαμβάνω- σε θέσεις ευθύνης; Μήπως κάποιοι εδώ αναζητούν ένα συμβιβασμό και ένα παζάρι μεταξύ ΠΑΣΟΚ και Νέας Δημοκρατίας; Ερωτήματα θέτουμε. 
      Η δική μας άποψη είναι ότι το ασφαλιστικό είναι ένα μεγάλο πρόβλημα, το μεγαλύτερο της εποχής μας. Για μας δεν είναι θέμα το να ανοίξει ή να μην ανοίξει. Είναι ανοιχτό θέμα. Το ζήτημα είναι ότι η όποια συζήτηση πρέπει να γίνει με όρους ευθύνης, υπεύθυνα, σοβαρά, με διαφάνεια προθέσεων και στόχων. Δεν μπορεί διά της υφαρπαγής ή διά της υποκλοπής να συζητηθούν τέτοια θέματα. Και αν κάποιοι το πιστεύουν, τότε τρέφουν αυταπάτες. Ο κόσμος είναι πονηρεμένος. Και όταν λέω «ο κόσμος» εννοώ ο κόσμος ανεξαρτήτως κόμματος ή ιδεολογικής απόχρωσης. 
      Τέλος, σε ό,τι αφορά τα θέματα εισοδηματικής πολιτικής, επισημαίνω ξανά το αν θα μπορούσε ο Υπουργός μετά, στην ομιλία του, να μας διευκρινίσει την τελική θέση της Κυβέρνησης πρώτον σε ό,τι αφορά το επίδομα των 176 ευρώ, το οποίο γενικά η Κυβέρνηση το δίνει, γενικεύει την εφαρμογή του, αλλά υπάρχει η εξαίρεση των εκπαιδευτικών. Να μας πει η Κυβέρνηση, λοιπόν, αν συμφωνεί να δοθεί αυτό και στους εκπαιδευτικούς, καθώς επίσης να μας πει και για το κίνητρο απόδοσης, το οποίο δεν δίνεται τώρα όταν ο εκπαιδευτικός πάρει εκπαιδευτική άδεια. Επίσης για την περίπτωση του ΙΓΜΕ, που ενώ όλα τα κόμματα στην προηγούμενη Βουλή είχαν συμφωνήσει ότι έπρεπε να υπάρξει κι εκεί ρύθμιση για το επίδομα εξομάλυνσης, ωστόσο δεν έγινε η ρύθμιση αυτή κι επομένως υπάρχει μια εξαίρεση σ’ ένα φορέα, ο οποίος επιτελεί σημαντικό έργο. 
      Σε ό,τι αφορά το άρθρο 3, παράγραφος 3, το οποίο αναφέρεται στο Μετοχικό Ταμείο Πολιτικών Υπαλλήλων εξήγησα και κατά τη συζήτηση του νομοσχεδίου στην επιτροπή ότι οι διατυπώσεις του άρθρου δημιουργούν εύλογα –πιστεύουμε- ερωτηματικά, κυρίως στο κομμάτι που έχει να κάνει με τη διαχείριση των αποθεματικών του Ταμείου, το πώς πρέπει να γίνεται αυτή η διαχείριση, πώς πρέπει να ελέγχεται η διαχείριση. Πρόκειται για ένα εξαιρετικά ευαίσθητο θέμα και δύσκολο, θα έλεγα, και επειδή αυτό το θέμα απασχολεί και άλλα ταμεία, προτείναμε -και εξακολουθούμε να προτείνουμε- να αποσυρθεί αυτή η διάταξη και να έρθει μια διάταξη ευρύτερη, που να καλύπτει, δηλαδή, γενικότερα το θέμα της διαχείρισης των πόρων από τα διάφορα ταμεία. 
      Για τον επαναπατρισμό των κεφαλαίων τοποθετήθηκα χθες. 
      Για τα ολυμπιακά έργα είχαμε μείνει με την εντύπωση από τον κ. Δούκα ότι θα επέλθει κάποια αλλαγή εδώ στη ρύθμιση που γίνεται. Δεν ξέρω εάν η Κυβέρνηση προτίθεται να κάνει κάποια αλλαγή, εγώ απλώς επισημαίνω από την μεριά του Συνασπισμού ότι αυτό το κεφάλαιο των δαπανών για την Ολυμπιάδα τελικά έχει μείνει ένα σκοτεινό κεφάλαιο: Τι ξοδέψαμε, πόσο ακριβώς ξοδέψαμε, πόσες ήταν ο αποκλίσεις. Διότι για μας ένα από τα μεγάλα προβλήματα που πληρώνει σήμερα ο ελληνικός λαός είναι και αυτές οι υπέρογκες δαπάνες που έγιναν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. Δεν θα έχω δευτερολογία.
      Στο άρθρο 4 με αφορμή τη ρύθμιση που γίνεται για τη Μονάδα Οργάνωσης Διαχείρισης του Κοινοτικού Πλαισίου Στήριξης –τη γνωστή ως ΜΟΔ- πρώτον, η ρύθμιση πρέπει να προσεχθεί να είναι συνολική, να μη δημιουργηθούν διαφορετικές ταχύτητες μεταξύ εργαζομένων με ομοειδές αντικείμενο στην ίδια εταιρεία και, δεύτερον, όπως είπα, υπάρχει δίπλα και άλλος φορέας με το ίδιο πρόβλημα, η «Κοινωνία της Πληροφορίας» και πείτε μας τι σκέφτεστε να κάνετε γι’ αυτό το θέμα. 
      Αυτά είχα να πω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο συνάδελφος κ. Μαργαρίτης Τζίμας έχει το λόγο. 
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι αλαζονικό έως και αυταρχικό για την πλευρά του ΠΑΣΟΚ να προσπαθεί να μας αφαιρέσει το δικαίωμα να κάνουμε κριτική στην εικοσάχρονη διακυβέρνηση της χώρας από το ίδιο, όταν την ίδια στιγμή το ίδιο το ΠΑΣΟΚ ασκεί καθημερινά κριτική για τους δώδεκα μήνες της κυβερνητικής μας θητείας. 
      Πρέπει να αντιληφθείτε, κύριοι συνάδελφοι του ΠΑΣΟΚ, πως το πεδίο δράσης της πολιτικής είναι το παρελθόν, το παρόν και το μέλλον και αυτό το παρελθόν που έχετε θα σας ακολουθεί σε όλη την πολιτική σας ιστορία. 
      Όμως, το τελευταίο διάστημα στη χώρα μας συμβαίνει ένα πρωτοφανές πολιτικό φαινόμενο: Ένα κόμμα που κατά δήλωση είναι σοσιαλιστικό να υπερασπίζεται τα οργανωμένα συμφέροντα που καταλήστευσαν –στην ουσία- τον ελληνικό λαό τις τελευταίες δύο δεκαετίες και ένα κόμμα φιλελεύθερο, που είμαστε εμείς, με συγκεκριμένα μέτρα και πολιτικές να είναι κατά της διαπλοκής και της διαφθοράς στο δημόσιο. 
      Είναι πρωτάκουστο το γεγονός από τη μια το ΠΑΣΟΚ να αποδέχεται και να κάνει σημαία τη γνώμη ενός ανώτερου υπαλλήλου της Ευρωπαϊκής Ένωσης για το «Βασικό Μέτοχο» και από την άλλη να μην αποδέχεται την επιστημονική άποψη και το επιστημονικό συμπέρασμα της EUROSTAT για την απογραφή που διενεργήθηκε στη χώρα μας.  Αυτό είναι φαρισαϊσμός. 
      Είναι πρωτάκουστο το γεγονός από τη μια να αποδέχεται το ΠΑΣΟΚ ότι η Ευρωπαϊκή Ένωση δεν απαγορεύει τις εθνικές επιδοτήσεις για αγροτικά προϊόντα και από την άλλη να δέχεται ότι το Κοινοτικό Δίκαιο είναι πάνω από το ελληνικό Σύνταγμα. 
      Και διερωτώμεθα και στην Αίθουσα αυτή, αλλά και ο ελληνικός λαός: Η Ελλάδα ανήκει στους Έλληνες ή η Ελλάδα ανήκει στους Ευρωπαίους; Πώς είναι δυνατόν ένα σοσιαλιστικό κόμμα να υπερασπίζεται τα συμφέροντα του κεφαλαίου και να αγνοεί τα συμφέροντα του λαού; 
      Εγώ, κύριοι συνάδελφοι, δέχομαι ότι επί των ημερών σας παρήχθη οικονομικός πλούτος. Πού πήγε αυτός ο πλούτος; Πήγε στον ελληνικό λαό; Μας παραδώσατε μία Ελλάδα που οι μισθοί των εργαζομένων είχαν σύγκλιση με τους μισθούς στην Ευρωπαϊκή Κοινότητα; Οι μισθοί των 570 ευρώ είναι μισθοί αξιοπρέπειας ή μισθοί πείνας; Τέτοιους μισθούς έχουν στην Ευρώπη; Είκοσι ολόκληρα χρόνια κυβερνήσατε! Επομένως, η παραγωγή του πλούτου που υποστηρίζετε δεν πήγε στην πλειοψηφία του ελληνικού λαού, αλλά πήγε στις τσέπες ορισμένων μεγάλων συμφερόντων. 
    Λέτε και υποστηρίζετε ότι εμείς με την πολιτική μας απογοητεύσαμε τους Έλληνες ψηφοφόρους. Πώς βγάλατε αυτό το συμπέρασμα; Είδατε καμία δημοσκόπηση κανένα γκάλοπ που να εμφανίζει το ΠΑΣΟΚ πάνω από τη Νέα Δημοκρατία; Αντίθετα, βλέπουμε δημοσκοπήσεις με προβάδισμα της Νέας Δημοκρατίας και παράσταση νίκης διαφοράς σαράντα και πενήντα μονάδων από εσάς.
    Εδώ και δωδεκάμισι μήνες δύο είναι τα βασικά στοιχεία της αντιπολιτευτικής σας τακτικής. Η απογραφή και ο «Βασικός Μέτοχος». Είναι λογικό και το αντιλαμβάνεται ο ελληνικός λαός: Απογραφή, διότι απέδειξε με τον καλύτερο και επιστημονικό τρόπο το χάος στην οικονομία που μας παραδώσατε και το ζήτημα του «Βασικού Μετόχου» που αναδεικνύει σε μείζον πολιτικό ζήτημα το θέμα της διαπλοκής την οποία εξακολουθείτε να υπερασπίζεστε.
    Εγώ κάνω την εξής απλή ερώτηση: Πόσο εύκολη θα ήταν άραγε η διακυβέρνηση της Νέας Δημοκρατίας σ΄ αυτόν τον ένα χρόνο που πέρασε αν τα νοσοκομεία δεν χρωστούσαν 2.000.000.000 ευρώ, αν εμείς ως νέα Κυβέρνηση δεν ήμασταν υποχρεωμένοι να πληρώσουμε τα χρέη που εσείς μας παραδώσατε; Πόσο πιο εύκολο θα ήταν να μην επιχορηγήσουμε από τον κρατικό προϋπολογισμό τα νοσοκομεία με 2.000.000.000 δραχμές ή το ΙΚΑ, τον ΟΓΑ και τους ΟΤΑ με 3.000.000.000 ευρώ; Αυτά τα χρήματα και πολλά άλλα που αναφέρθηκαν από χθες δεν θα διοχετεύονταν για αυξήσεις μισθών ή για ανάπτυξη και εμφάνιση ειλικρινούς κοινωνικού έργου από την Κυβέρνηση;
    Εγώ δέχομαι την αιτίαση του Κομμουνιστικού Κόμματος Ελλάδας κατά το ένα μέρος. Ο εργάτης και ο άνεργος έχουν πάντα δίκιο χωρίς το δίκιο του εργάτη να είναι νόμος. 
    ΚΩΝΣΤΑΝΤΙΝΟΣ ΚΑϊΣΕΡΛΗΣ: Μερικές φορές πρέπει να γίνει!
    ΑΓΓΕΛΟΣ ΤΖΕΚΗΣ: Και όμως! 
    ΜΑΡΓΑΡΙΤΗΣ ΤΖΙΜΑΣ: Ο νόμος είναι αυτός που λέει η Βουλή και το ελληνικό Σύνταγμα. 
    ΠΡΟΕΔΡΕΥΩΝ (Ιωάννης Τραγάκης): Η δήλωσή σας τάραξε λίγο την Αίθουσα!
    ΜΑΡΓΑΡΙΤΗΣ ΤΖΙΜΑΣ: Πιστεύω, όμως, ότι ο εργάτης και ο άνεργος  έχουν πάντοτε δίκιο να στρέφονται εναντίον της εξουσίας. Διότι οι μισθοί πείνας που μας παραδώσατε για να γίνουν τα 570 ευρώ 1.200 ευρώ είναι λογικό ότι δεν μπορούν να γίνουν μέσα σε δεκατρείς μήνες. 
    Εμείς, με τη συγκεκριμένη πολιτική την οποία ασκούμε αυτό το διάστημα έχουμε πάρει συγκεκριμένα μέτρα για τα φτωχά λαϊκά στρώματα. Τι κάναμε, λοιπόν, για τα φτωχά λαϊκά στρώματα στους δώδεκα μήνες εξουσίας; 
    Πρώτον, η κατάργηση του ΛΑΦΚΑ που εσείς, κύριοι του ΠΑΣΟΚ, επιβάλατε, εσείς διατηρήσατε και εσείς ψηφίσατε να ισχύει μέχρι το 2008…
    ΕΚΤΟΡΑΣ ΝΑΣΙΩΚΑΣ: Εμείς διατηρήσαμε, εσείς επιβάλατε. 
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!
    ΜΑΡΓΑΡΙΤΗΣ ΤΖΙΜΑΣ: Αν σας πειράζει δεν είναι πρόβλημά μου, είναι πρόβλημά σας. Εμείς το εφαρμόσαμε, αλλά το 1994 το εφαρμόσατε μέχρι το 2008. Πονάνε οι αλήθειες. Τι να κάνουμε; Έντεκα χρόνια συνεχή εξουσία είχατε. 
    Μόνο, λοιπόν, από την κατάργηση του ΛΑΦΚΑ, που εμείς επιβάλαμε, ο συνταξιούχος έχει 1% έως 5% αύξηση στη σύνταξή του. Μόνο από τα πανωτόκια –τα πανωτόκια επί των ημερών σας δημιουργήθηκαν- και από τη ρύθμιση των αγροτικών χρεών, έχουμε απαλλάξει εβδομήντα χιλιάδες αγρότες από ένα μεγάλο πρόβλημα οικονομίας που αντιμετώπιζαν. 
    Τι άλλα μέτρα πήραμε για τα φτωχά λαϊκά στρώματα: Η αύξηση των αφορολόγητων ορίων στα 11.000 ευρώ και στα 20.000 ευρώ για τετραμελή οικογένεια. Η άμεση καταβολή αποζημιώσεων του ΕΛΓΑ. Οι αποζημιώσεις των αγροτών που δίνονται τώρα και δόθηκαν μέσα στο 2004 του 2001, του 2002 και του 2003 που τις καθυστερούσατε. Η απλοποίηση διαδικασιών πρόσβασης στο δημόσιο. Μόνο η κατάργηση των Πανελληνίων εξετάσεων στη Β΄ Λυκείου ελάφρυνε  χιλιάδες οικογένειες από την καταβολή διδάκτρων στα φροντιστήρια, αν δεν το αντιλαμβάνεστε.
      Τέλος, πρέπει να  πληροφορήσετε τον ελληνικό λαό και να ζητήσετε κάποτε συγγνώμη γιατί το Ταμείο Νομικών χρωστάει 400.000.000, η Αγροτική Τράπεζα 700.000.000 ευρώ και γιατί η Αγροτική Τράπεζα έπαιξε 1.000.000.000.000 στο Χρηματιστήριο. Πρέπει να απολογηθείτε και να εξηγήσετε στον ελληνικό λαό για το σκάνδαλο του Χρηματιστηρίου, το οποίο δεν μπορεί να εξουδετερώσει καμία ονομαστική αύξηση σε μισθούς και συντάξεις προς τους Έλληνες πολίτες. 
      Εν πάση περιπτώσει, αγαπητοί συνάδελφοι του ΠΑΣΟΚ, στο σπίτι του κρεμασμένου δεν μιλάνε για σχοινί. Ήσασταν μία κυβέρνηση επί είκοσι ολόκληρα χρόνια και δεν κατορθώσατε να βελτιώσετε την ποιότητα ζωής του ελληνικού λαού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα ένα νομοσχέδιο το οποίο η τύχη έφερε να αποτελεί μία ακτινογραφία όλης της οικονομικής πολιτικής της Κυβέρνησης, μία ακτινογραφία αναξιοπιστίας, μία ακτινογραφία διαψεύσεων, μία ακτινογραφία προβλημάτων τα οποία έρχονται και γίνονται δριμύτερα. 
      Το άρθρο 2 του νομοσχεδίου που συζητάμε περιλαμβάνει την πολυδιαφημισμένη εισοδηματική πολιτική την οποία η Νέα Δημοκρατία προ των εκλογών έλεγε ότι θα υπερβαίνει μόνο τον πληθωρισμό, αλλά θα είναι πολύ περισσότερο από την εισοδηματική πολιτική την οποία χορηγούσε το ΠΑΣΟΚ τα προηγούμενα χρόνια.
      Εμείς, κυρίες και κύριοι συνάδελφοι, την εισοδηματική πολιτική που δίναμε την είχαμε πάντα πάνω από τον πληθωρισμό, πάντα συνοδευόταν από φοροελαφρύνσεις και γι’ αυτό είχαμε πετύχει και μία σημαντική άνοδο του βιοτικού επιπέδου του Έλληνα πολίτη που είχε πλησιάσει πλέον το 73% του μέσου ευρωπαϊκού εισοδήματος.
      Οι αυξήσεις τις οποίες έχει το άρθρο 2 του νομοσχεδίου αποτελούν διάψευση σε οποιαδήποτε προεκλογική δέσμευση είχε κάνει η Νέα Δημοκρατία, αποτελούν εμπαιγμό, αποτελούν πρόκληση για τους μισθωτούς και τους συνταξιούχους του δημόσιου τομέα και ευρύτερα της ελληνικής κοινωνίας. Για πρώτη φορά οι αυξήσεις τις οποίες προβλέπει το άρθρο δίνονται μόνο στο βασικό μισθό και εκεί, λέει το νομοσχέδιο ότι θα είναι 3,6%. 
      Μα δεν γνωρίζετε, κυρίες και κύριοι συνάδελφοι, ότι ο βασικός μισθός είναι ένα τμήμα μόνο του συνόλου των αποδοχών; Και άμα υπολογίσει κανείς αυτά που δίνετε στο σύνολο των αποδοχών οι αυξήσεις τις οποίες τελικά θα πάρει ο μισθωτός είναι πολύ μικρότερες. Αναφέρω χαρακτηριστικά ότι για τους εκπαιδευτικούς οι τελικές αυξήσεις θα είναι 2,4% -σαφώς κάτω του πληθωρισμού- για τους υγειονομικούς υπαλλήλους θα είναι 2,6%, για τον πρωτοδίκη θα είναι 1,5%, για τον λέκτορα του πανεπιστημίου θα είναι 1,8%, για τον καθηγητή πανεπιστημίου θα είναι 1,2% και για τον ανθυπολοχαγό θα είναι 1,9%. 
      Και δεν έφθανε αυτό, το οποίο συμβαίνει για πρώτη φορά την τελευταία δεκαετία, να είναι τόσο χαμηλότερα από τον πληθωρισμό οι αυξήσεις, αλλά έρχεσθε με τη φοροεπιδρομή την οποία κάνετε και ωθείτε προς τα πάνω και άλλο τον πληθωρισμό με αποτέλεσμα για τη μεγάλη πλειοψηφία των δημοσίων υπαλλήλων οι αυξήσεις που θα πάρουν να βρεθούν στο μισό περίπου από τον πληθωρισμό που θα έχουν να αντιμετωπίσουν. Τέτοια αντιστροφή, τέτοια υπονόμευση της εισοδηματικής πολιτικής την τελευταία δεκαετία δεν είχαμε ξαναδεί.
      Το δεύτερο χαρακτηριστικό του νομοσχεδίου είναι ότι επαναλαμβάνει, λες και δεν έχει πάρει μαθήματα από το πρόσφατο παρελθόν, αυτά τα οποία κάνατε και τους προηγούμενους μήνες. Και πάλι φέρνετε εδώ χαριστικές ρυθμίσεις σε κλάδους επιχειρήσεων. Είναι το άρθρο 6.
      Θέλω να μας πείτε εδώ, κύριε Υπουργέ, ποιες κατηγορίες επιχειρήσεων αφορούν οι ρυθμίσεις που κάνετε με το άρθρο 6. Είναι ή δεν είναι αλήθεια ότι αφορά μία συγκεκριμένη ομάδα επιχειρήσεων και καταστημάτων, που εισπράττουν εξ ολοκλήρου ως προκαταβολή όλο το κόστος των παρεχόμενων υπηρεσιών, δεν το περνάνε στα βιβλία της Εφορίας και εσείς με τη διάταξη αυτή τους απαλλάσσετε από τις φορολογικές υποχρεώσεις που έχουν και από τις πιθανές ποινές που θα έπρεπε ήδη να τους είχαν επιβληθεί.
      Θέλω εδώ να το διαψεύσετε αν είναι αλήθεια ή όχι, διότι διαφορετικά θα αποδειχθεί για άλλη μία φορά ότι οι ρυθμίσεις που κάνατε το καλοκαίρι –και φέρνετε, τουλάχιστον, μία κάθε μήνα- δεν σας έχουν διδάξει τίποτα. Και έρχεστε σήμερα, την ίδια στιγμή που επιβαρύνετε με φόρους τους καταναλωτές, να είστε ιδιαίτερα γενναιόδωρος σε συγκεκριμένες κατηγορίες επιχειρήσεων.
      ΑΠΟΣΤΟΛΟΣ ΚΑΚΛΑΜΑΝΗΣ: Εδώ πλαστά τιμολόγια νομιμοποίησαν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Έτσι, βέβαια, είναι απόλυτα φυσιολογικό ότι έχουν καταρρεύσει όλα τα έσοδα, διότι εσείς καταργήσατε τους τακτικούς ελέγχους. Δεν έχετε πλέον συσσωρεύσει βεβαιωθέντα έσοδα τα οποία θα εισπράξετε τους επόμενους μήνες. 
      Καταργήσατε την ποινικοποίηση, την οποία είχαμε κάνει στο λήπτη πλαστών τιμολογίων, όχι στον εκδότη, διότι τον εκδότη ούτως ή άλλως τον κυνηγάμε, αλλά συνήθως είναι φάντασμα. Ο λήπτης, η ευπρόσωπη επιχείρηση η οποία καρπούται το ΦΠΑ, είναι αυτή που πρέπει να τιμωρηθεί, διότι ο ΦΠΑ ανήκει στους καταναλωτές και τον πληρώνουν στο κράτος. Καταργώντας την ποινικοποίηση του λήπτη, δώσατε το πράσινο φως να γιγαντωθεί η φοροδιαφυγή και η φοροκλοπή, με αποτέλεσμα να πέσουν τόσο δραματικά τα έσοδα του κράτους.
      Και για να τα διορθώσετε, έρχεστε και επιλέγετε την πιο αδιέξοδη, την πιο αντιλαϊκή, την πιο αντιαναπτυξιακή επιλογή που μπορεί κάποιος να σκεφτεί, να αυξήσετε, δηλαδή, το Φόρο Προστιθέμενης Αξίας. Αυξάνετε, επίσης, τους έμμεσους φόρους σε μία ειδική κατηγορία προϊόντων και όχι για όλα τα προϊόντα, αλλά για τα φθηνά προϊόντα αυτής της κατηγορίας, τα τσιγάρα.
      Κυρίες και κύριοι συνάδελφοι, θέλω να σας ρωτήσω το εξής: Έχετε δει πουθενά να επιβάλλεται ένας φόρος όχι σε ένα προϊόν γενικά, όχι σε μία οικονομία γενικά, αλλά σε μία συγκεκριμένη ομάδα προϊόντων επειδή αυτά είναι φθηνά; Αυτό είναι πρωτοφανές. Κατά την άποψή μου, συνιστά μία πρωτοφανή επέμβαση στην ανταγωνιστική λειτουργία της αγοράς, η οποία, ουσιαστικά, αφαιρεί τα κίνητρα από κάθε επιχείρηση να πουλάει φθηνότερα προϊόντα, διότι μπορεί να βρεθεί μετά στο φορολογικό στόχαστρο.
      Δηλαδή, κύριε Υπουργέ, αν αύριο έρθει μία επιχείρηση και πουλάει φθηνές σοκολάτες, εσείς θα πάτε και θα φορολογήσετε τις φθηνές σοκολάτες; Αν έρθει μία επιχείρηση και πουλάει φθηνά τετράδια, εσείς θα πάτε και θα φορολογήσετε τα φθηνά τετράδια, επειδή δήθεν χάνετε έσοδα, αλλά ουσιαστικά για να εμποδίσετε να μειωθεί το μερίδιο αγοράς αυτών που πουλάνε ακριβά; 
      Εδώ έχουμε μία πρωτοφανή για τα ευρωπαϊκά δεδομένα παρέμβαση στο εσωτερικό μίας αγοράς, προφανώς προς όφελος κάποιων επιχειρήσεων, η οποία καταστρατηγεί την ίδια την υποτιθέμενη διακηρυγμένη πολιτική σας να ελαφρύνετε τις τιμές με τις οποίες ψωνίζει ο καταναλωτής. 
      Πού πάνε τα κηρύγματα του Υπουργείου Ανάπτυξης για φθηνά προϊόντα; Πού πάνε όλες αυτές οι διαπρύσιες διακηρύξεις ότι θα χτυπήσετε την ακρίβεια;  Μόλις εμφανιστεί φθηνό προϊόν, το τσακίζετε. 
      Εγώ πιστεύω και θεωρώ ότι αυτή είναι μία κλασσική περίπτωση, όπου θα πρέπει να παρέμβει αμέσως η Επιτροπή Ανταγωνισμού, διότι αντί να είμαστε μία οικονομία η οποία ενθαρρύνει την παραγωγή φθηνών προϊόντων, έτσι ώστε να ασκήσουμε πίεση και στα πιο ακριβά προϊόντα να φθηνύνουν και αυτά λόγω του ανταγωνισμού, έρχεται τώρα η Κυβέρνηση και τιμωρεί το φθηνό προϊόν, δίνοντας ένα σήμα προς όλους «ακριβύνετε για να μη φορολογηθείτε».
      Πιστεύω ότι δεν έχει υπάρξει όχι μόνο πιο αντιλαϊκή και αντικαταναλωτική πολιτική, αλλά και πιο αντιαναπτυξιακή. Τους λέτε «όσο πιο ακριβά, τόσο καλύτερα για εσάς και για εμάς που θα έχουμε τα έσοδα». Τόσο χειρότερα, όμως, κύριε Υπουργέ, με την πολιτική σας για το σύνολο του ελληνικού λαού, το οποίο βλέπει να γκρεμίζονται οι φρούδες προεκλογικές υποσχέσεις της Νέας Δημοκρατίας και εσάς με κομματικά εμβατήρια εναντίον του ΠΑΣΟΚ να ψάχνετε απεγνωσμένα για ανύπαρκτες δικαιολογίες. 
      Το μόνο το οποίο κάνετε, είναι να αποφεύγετε να πάρετε σοβαρές αποφάσεις σε βάθος χρόνου, αφήνοντας έρμαιη την ελληνική οικονομία στην περιδίνηση των δικών σας πολιτικών ακροβατισμών.
      Σας ευχαριστώ πολύ.
       (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Κυρίες και κύριοι συνάδελφοι, θα συμφωνήσουμε απόλυτα με τις διαπιστώσεις που έχουν κάνει σημαντικά κυβερνητικά στελέχη της προηγούμενης κυβέρνησης ότι αυτά τα μέτρα είναι αντιλαϊκά, ταξικά και μάλιστα έχουν επικριθεί πάρα πολύ από όλους τους ομιλητές του ΠΑΣΟΚ, ενώ αντιθέτως από την άλλη μεριά η Νέα Δημοκρατία τα υπερασπίζεται.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Και εναντίον του ανταγωνισμού είναι.
      ΝΙΚΟΛΑΟΣ ΓΚΑΤΖΗΣ: Αυτό είναι δικό σας πρόβλημα, των δύο. 
      Επίσης τα μέτρα αυτά χαρακτηρίστηκαν χθες από τον Κοινοβουλευτικό Εκπρόσωπο του ΠΑΣΟΚ και ως ανάλγητα. Εμείς θα συμφωνήσουμε σ’ αυτό. Πραγματικά αυτά τα 2.340.000.000 ευρώ θα τα πληρώσουν τα φτωχά και μεσαία λαϊκά στρώματα. Πραγματικά, ο έμμεσος φόρος είναι ο πιο ανηλεής ταξικός φόρος, είναι κεφαλικός φόρος. Πληρώνει τα ίδια ο αγρότης που παίρνει τη σύνταξη των 200 ευρώ με τα δισεκατομμύρια που εισπράττουν οι μεγαλοκαρχαρίες. Είναι, όμως, πολιτική επιλογή. 
      Για να ξεμπερδεύω μ’ αυτό και να μπω στα  υπόλοιπα θέματα, θα ήθελα να πω το εξής.
      Κύριοι Βουλευτές, όταν άκουγα όλους τους ομιλητές, ιδιαίτερα του ΠΑΣΟΚ, να μιλάνε με τέτοιους, ακριβώς, χαρακτηρισμούς, έλεγα «δεν έχουν γούστο οι άνθρωποι αυτοί;» Πραγματικά έχει πλάκα να ακούς να λέγονται τέτοια πράγματα από κυβερνητικά στελέχη του ΠΑΣΟΚ και Υπουργούς Οικονομικών και από τον ίδιο τον κ. Παπανδρέου, ο οποίος ήταν συνεργός και χαράκτης αυτής της αντιλαϊκής πολιτικής όλα αυτά τα χρόνια. Πώς είναι δυνατόν να μιλάνε για ανάλγητη κυβερνητική πολιτική, αυτοί που όλα αυτά τα χρόνια ασκούσαν την ίδια ακριβώς πολιτική; Γιατί αυτή η πολιτική είναι μια συνέχεια της προηγούμενης.
      Θα σας πω, για την επαλήθευση αυτών που λέω, μερικά νούμερα και νομίζω ότι οι αριθμοί είναι αδιάψευστοι, όταν τους παίρνει κανείς από τον προϋπολογισμό. Εγώ έχω ανατρέξει στον τελευταίο προϋπολογισμό που μιλάει για τον πίνακα εξέλιξης και σύνθεσης των εσόδων του τακτικού προϋπολογισμού από το 1995 έως το 2004. Μιλάει, ακριβώς ουσιαστικά, για την κυβέρνηση Σημίτη.
      Τι λέει, αγαπητοί φίλοι; Με συγχωρείτε, συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Καλώς το διορθώσατε, κύριε Γκατζή. Όχι φίλοι, αλλά συνάδελφοι. 
      ΝΙΚΟΛΑΟΣ ΓΚΑΤΖΗΣ: Λέει ότι το 1996, πρώτη χρονιά πρωθυπουργίας του κ. Σημίτη, οι έμμεσοι φόροι αυξήθηκαν κατά 12,1%, το 1997 αυξήθηκαν κατά 12,4%, το 1998 κατά 8,6%, το 1999 κατά 11,5%, το 2000 κατά 8,4%, το 2001 κατά 4,7%, το 2002 κατά 7,6% και το 2003 -παραμονές εκλογές γαρ- κατά 2,4%, ενώ το 2004 κατά 11,1%. Γι’ αυτό λέω, δεν έχει πλάκα να ακούς ορισμένα κυβερνητικά στελέχη του ΠΑΣΟΚ και τον κ. Χριστοδουλάκη που καθόριζε αυτήν την πολιτική μαζί με το κυβερνητικό επιτελείο των εκσυγχρονιστών, αλλά συνεργάτες και συμφωνούντες και όλοι οι Βουλευτές του ΠΑΣΟΚ που ψήφιζαν τις πολιτικές αυτές…
      ΙΩΑΝΝΗΣ ΤΣΑΚΛΙΔΗΣ: Επιβάλαμε κανένα καινούργιο έμμεσο φόρο; Αυτό είναι διεύρυνση της φορολογικής βάσης.
      ΠΡΟΕΔΡΕΥΩΝ (Ιωάννης Τραγάκης):  Μη διακόπτετε, κύριε Τσακλίδη, παρακαλώ. 
      Συνεχίστε κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ: Βάλαμε κανένα καινούργιο έμμεσο φόρο;
      ΝΙΚΟΛΑΟΣ ΓΚΑΤΖΗΣ: Μιλάμε για την αύξηση της έμμεσης φορολογίας. Βεβαίως είναι οι έμμεσοι φόροι. Πώς αυξάνονταν τότε οι έμμεσοι φόροι, κύριε Τσακλίδη; Πώς η έμμεση φορολογία έφθασε να είναι το 60%;
      ΙΩΑΝΝΗΣ ΤΣΑΚΛΙΔΗΣ:….
      ΠΡΟΕΔΡΕΥΩΝ (Ιωάννης Τραγάκης): Παρακαλώ, δεν ακούγεστε κιόλας.
      ΝΙΚΟΛΑΟΣ ΓΚΑΤΖΗΣ: Κύριε Τσακλίδη, αυτά τα λέει ο προϋπολογισμός. Δεν τα λέω εγώ, δεν είναι δικά μου στοιχεία. 
      Είναι η ίδια, ακριβώς, αντιλαϊκή πολιτική που συνεχίζει σήμερα η Νέα Δημοκρατία, η οποία πατάει σε όλα τα αντιλαϊκά νομοσχέδια. Αυτά χρησιμοποιεί σήμερα και η Νέα Δημοκρατία και το φορολογικό σύστημα, το οποίο συνεχίζει να είναι ένα από τα πιο αντιλαϊκά και να δίνει πολύ περισσότερα χρήματα. Αλλά κάνετε, όμως και οι δύο προσφορές προεκλογικά στο μεγάλο κεφάλαιο, ποιος θα μειώσει περισσότερο τους ανώτερους συντελεστές. Το ξεχάσατε αυτό; 
      Έρχονται, λοιπόν, τα φορολογικά μέτρα σήμερα και αυτά, κύριοι συνάδελφοι..
      ΑΠΟΣΤΟΛΟΣ ΚΑΚΛΑΜΑΝΗΣ: Το ΠΑΣΟΚ μειώνει τελικά ή η Νέα Δημοκρατία; Σας έχουν μείνει μόνο δύο λεπτά για να μιλήσετε.
      ΝΙΚΟΛΑΟΣ ΓΚΑΤΖΗΣ: Κύριε Κακλαμάνη, εσείς ξέρετε καλύτερα από εμένα ότι, όταν διακόπτεις έναν ομιλητή, δεν τον βοηθάς. Έχετε, λοιπόν, το δικαίωμα να πάρετε το λόγο και μάλιστα πολλές φορές εσείς. Αφήστε, τουλάχιστον, τα οκτώ λεπτά που έχω εγώ να τα αξιοποιήσω, όπως θέλω. 
      ΑΠΟΣΤΟΛΟΣ ΚΑΚΛΑΜΑΝΗΣ: Μία φορά παίρνω το λόγο, κύριε συνάδελφε. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε παρακαλώ, κύριε συνάδελφε.
     ΑΠΟΣΤΟΛΟΣ ΚΑΚΛΑΜΑΝΗΣ: Δύο λεπτά σας μένουν και η Νέα Δημοκρατία περιμένει την συμβουλή σας.
     ΝΙΚΟΛΑΟΣ ΓΚΑΤΖΗΣ: Λέω, κύριε Κακλαμάνη, αλλά ίσως δεν το καταλάβατε, ότι η Νέα Δημοκρατία πατά στη δική σας πολιτική, στην ίδια αντιλαϊκή πολιτική. Είναι εκφραστής του μεγάλου κεφαλαίου των αποφάσεων της Ευρωπαϊκής Ένωσης και έρχονται και χειρότερα μέτρα και με το πρόγραμμα σταθερότητας αλλά και με αυτά που έχει εξαγγείλει με απόφασή του ο κ. Δούκας. Είναι περικοπές κοινωνικών δαπανών σε σχολεία, σε πανεπιστήμια, σε ασφαλιστικά ταμεία κλπ. Μπαίνει, λοιπόν, το ερώτημα. Ποιος θα πληρώσει όταν μειώνονται κατά 50% οι εισφορές του κράτους για τα ασφαλιστικά ταμεία; Ποιος θα πληρώσει αυτό το υπόλοιπο το οποίο αφαιρείται; 
     Επίσης θα ήθελα να πω ότι η πολιτική αυτή είναι ταξική και το φορολογικό σύστημα που έφερε η Νέα Δημοκρατία, αλλά και ο αναπτυξιακός νόμος βοηθά ουσιαστικά, τα μεγάλα συμφέροντα, που θα πληρώσουν όχι μόνο μέρος του ελλείμματος των χρεών κλπ. αλλά και αυτά τα οποία έχει απαλλάξει η Κυβέρνηση από το μεγάλο κεφάλαιο. 
     Κύριοι Βουλευτές το 2004 οι επιχειρήσεις που είναι εισηγμένες στο χρηματιστήριο κέρδισαν πάνω από 7.000.000.000 ευρώ. Θα περίμενε κανένας με τη λογική και την πολιτική τη δική σας να γίνονταν επενδύσεις από τις επενδύσεις αυτές, να έπαιρναν προσωπικό, να έκαναν εκσυγχρονισμό κλπ. Ποιο είναι όμως το αποτέλεσμα; Την ίδια ακριβώς περίοδο αυτές οι επιχειρήσεις μείωσαν τις θέσεις εργασίας κατά έντεκα χιλιάδες διακόσια άτομα. 
     Να για ποιους δουλεύετε, να ποιων συμφέροντα εξυπηρετείτε και τα δύο κόμματα, να ποια πολιτική ακολουθείτε, να που οδηγεί αυτή η πολιτική. Δηλαδή σε φτώχεια. Και οι προβλέψεις λένε αύξηση της ανεργίας το 2005 και 2006, περιορισμό των κοινωνικών δαπανών τις οποίες έχουμε. Θα έχουμε παραπέρα μείωση της απασχόλησης. Και όλα αυτά θα πρέπει να τα δούμε μέσα σε ένα πλαίσιο, γιατί βγαίνουν και ορισμένοι του ΠΑΣΟΚ και λένε ότι κέρδισαν οι εργαζόμενοι 30%, 35% είπε ο Γείτονας στην τηλεόραση κλπ. Προχθές είχαμε τα στοιχεία της Ευρωπαϊκής Ένωσης που μιλάνε για μείωση της αμοιβής αλλά και του κόστους εργασίας στο παραγόμενο εμπόρευμα, που σημαίνει ότι 65% είναι οι μισθοί του Έλληνα απέναντι στο μισθό των Ευρωπαίων κατά μέσο όρο. Και από την άλλη μεριά έχουμε την ίδια ακριβώς τιμή στα προϊόντα με όλες σχεδόν τις χώρες της Ευρώπης. 
     Θέλετε να πούμε ότι τα νοικοκυριά χρεώνονται κάθε μήνα από 1.000.000.000 ευρώ στις τράπεζες; Να πούμε ότι αυτά έχουν φτάσει στο 54% σχεδόν του χρέους; Αυτά ποιος τα βλέπει και τι γίνεται; Λύση γι αυτήν την πολιτική δεν υπάρχει. Ο λαός μας πρέπει να αγωνιστεί ενάντια σε αυτήν την πολιτική και στους πολιτικούς που την εφαρμόζουν και να δώσει διέξοδο στα δικά τους αδιέξοδα με πολιτική που θα στηρίζει ο ίδιος και θα διαφεντεύει τον κόπο του. 
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, ο Βουλευτής κ. Χυτήρης ζητά ολιγοήμερη άδεια απουσίας στο εξωτερικό. Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε.
     Επίσης, κύριοι συνάδελφοι, θα ήθελα να σας ενημερώσω ότι είναι εγγεγραμμένοι ακόμα είκοσι έξι ομιλητές. Αντιλαμβάνεστε ότι με το ρυθμό που πάμε δεν θα μπορέσουν να μιλήσουν όλοι. 
     Θα ήθελα, λοιπόν, να ζητήσω τη συναίνεση του Σώματος να κάνουμε το χρόνο εξάλεπτο από εδώ και πέρα.
     ΔΗΜΗΤΡΙΟΣ ΤΣΙΟΓΚΑΣ: Να παραμείνει οκτάλεπτο αλλά να τηρείται…
     ΝΙΚΟΛΑΟΣ ΓΚΑΤΖΗΣ: Τουλάχιστον επτάλεπτο, κύριε Πρόεδρε…
     ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, οκτάλεπτο και βλέπουμε.
     ΠΡΟΕΔΡΕΥΩΝ (Ιωάννης Τραγάκης): Ο κ. Καΐσερλης έχει το λόγο.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
    Πριν ξεκινήσω την ομιλία μου, θα ήθελα να διαμαρτυρηθώ έντονα προς το Προεδρείο, γιατί εξαιτίας της κυβερνητικής τακτικής στην κατάθεση των σχεδίων νόμων, έχω γίνει και εγώ αναξιόπιστος. Τέσσερις ημέρες τώρα μου λένε οι συμπατριώτες μου ότι στη Βουλή συζητιέται η εισοδηματική πολιτική της Κυβέρνησης, ένα κυρίαρχο θέμα. Και εγώ τους λέω «αποκλείεται». Ψάχνοντας, γιατί επέμεναν, τη βρήκα κρυμμένη σε ένα νόμο που τιτλοφορείται «εναρμόνιση της ελληνικής νομοθεσίας προς τη οδηγία 2003 του Συμβουλίου της 27ης Οκτωβρίου 2003 περί επιβολής ειδικού φόρου κατανάλωσης και άλλες διατάξεις». 
    Και αναρωτήθηκα: Την έκρυψαν την εισοδηματική πολιτική, ή μήπως σκόπιμα παραπλανούν το λαό και μεταφέρουν ότι αυτή η ανύπαρκτη εισοδηματική πολιτική είναι ευθύνη της κυβέρνησης του 2003, δηλαδή του ΠΑΣΟΚ; 
    Κυρίες και κύριοι συνάδελφοι, προσπαθώ επί μήνες να κατανοήσω τι ακριβώς, συμβαίνει στα οικονομικά της χώρας και δεν σας κρύβω ότι τα έχω χαμένα. Από τη γέφυρα του Ρίο ξαφνικά βρεθήκαμε σε άδεια εργοτάξια. Από το «kalimera Ellada” βρεθήκαμε μέσα σε ένα χρόνο να λέμε «καληνύχτα Ελλάδα». 
    (Χειροκροτήματα από την πτέρυγα του ΠΑΣΟΚ)
    Και οι γνώσεις που αποκτήσαμε όλοι οι Έλληνες τον τελευταίο χρόνο για την οικονομία και τα λογιστικά συστήματα, είναι τόσες και τέτοιες που ούτε στο Χάρβαρντ δεν μπορείς να τις αποκτήσεις. Η δημιουργική λογιστική έγινε συνώνυμη –αυτό το σύστημα το οικονομικό- με τα κρυφά χρέη, τις μίζες και τις προμήθειες, τη διαπλοκή με τους επώνυμους μεγαλοεκδότες και τη διαφθορά στους κόλπους της Εκκλησίας και της Δικαιοσύνης. Και αντίθετα η δημοσιονομική απογραφή μας έχει κάνει όλους τους Έλληνες περήφανους. Αισθανόμαστε σιγουριά και δύναμη για το μέλλον. Κυκλοφορούμε στους δρόμους και χαιρόμαστε. Συγκινημένοι είναι οι Ευρωπαίοι εταίροι μας. 
    Κύριοι συνάδελφοι, μετράς τους μίζερους αριθμούς και βγάζεις ανάπτυξη. Προσθέτεις τα μειωμένα έσοδα και ανεβαίνει η ανταγωνιστικότητα. Αφαιρείς δαπάνες και έργα και εξαφανίζονται οι βασικοί μέτοχοι. Μόνο περιστέρια δεν βγαίνουν από τα καπέλα των Υπουργών.
    (Χειροκροτήματα από την πτέρυγα του ΠΑΣΟΚ)
    Τελικά είχα καταλήξει στο συμπέρασμα ότι το θέμα της οικονομίας δεν πρέπει να με απασχολεί, γιατί υπάρχει μεγάλος κίνδυνος να προξενηθεί ζημιά στην υγεία μου. Και πάνω που το αποφάσισα, να και η εισοδηματική πολιτική του σημερινού νομοσχεδίου. Ποια ανώτερα μαθηματικά, ποια μικρο-μακρομεσαία οικονομικά μεγέθη, ποιο Χάρβαρντ, ποιο ΜΙΤ; Εδώ μιλάμε για υπέρτατες επιστήμες. Σε καθηλώνουν με τα μεγάλα λόγια, γεμίζουν το μυαλό σου με παραδεισένιες υποσχέσεις, σου παρουσιάζουν στάδια γεμάτα παιδάκια και χαρούμενους Υπουργούς, τυπώνουν μύθους στις αφίσες του ΕΟΤ στο Χόλυγουντ, αναφέρονται στο θαύμα του Dubai και των Εμιράτων. Και εκεί που είσαι ζαλισμένος και ονειρεύεσαι σεΐχηδες και κελεμπίες, να και η αύξηση 10% επί όλων των προϊόντων, ενώ μας λένε είναι μόνο 1% στο ΦΠΑ, ώστε να δεχθούμε ως μεγάλο και ωραίο το 3,6 που βάζουν στις αυξήσεις των μισθών. Εμείς λέμε  ναι, είναι πολύ μεγάλο. 
    Δίνουν, αγαπητοί συνάδελφοι, 12 ευρώ στον οικογενειάρχη με τρία παιδιά και από την άλλη του παίρνουν 30 ευρώ μόνο από την αύξηση των φθηνών τσιγάρων. Αυτό κατά τους κυρίους Υπουργούς, ονομάζεται, πρέπει να το σημειώσετε, προσθετική λογιστική της αφαίρεσης. 
    (Χειροκροτήματα από την πτέρυγα του ΠΑΣΟΚ)
    Καλούμε τον κ. Βαρδινογιάννη και τον πρόεδρο των εφοπλιστών και αισθανόμαστε όλοι μας εφορία για την αναπτυξιακή προοπτική της χώρας. Όλοι νομίζουν ότι έχουν ξεκινήσει οι επενδύσεις. Αυτό κατά τους κυρίους Υπουργούς λέγεται αφαιρετική λογιστική της πρόσθεσης. 
    (Χειροκροτήματα από την πτέρυγα του ΠΑΣΟΚ-γέλια στην Αίθουσα)
    ΠΡΟΕΔΡΕΥΩΝ (Ιωάννης Τραγάκης): Παρακαλώ μη γελάτε, κύριοι συνάδελφοι. 
    Συνεχίστε, κύριε Καΐσερλη.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Κλείνω, κύριε Πρόεδρε. Εάν μετά τους βιομήχανους στο Μέγαρο Μαξίμου κληθούν οι εργάτες και οι μισθωτοί, εκείνοι από το Κερατσίνι, θα τους αντιμετωπίσουν οικονομολόγοι; Ή μήπως, κύριοι Υπουργοί, θα παρευρίσκονται γιατροί, γιατί θα πρέπει να αντιμετωπισθεί η κλονισμένη υγεία τους; 
    Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο συνάδελφος, κ. Ρόβλιας, έχει το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, δεν συμφωνήσαμε στα έξι λεπτά.
ΠΡΟΕΔΡΕΥΩΝ (Ιωάννης Τραγάκης): Δεν συμφωνήσατε  στα έξι λεπτά; 
    ΟΡΕΣΤΗΣ ΚΟΛΟΖΩΦ: Όχι, δεν συμφωνούμε. Γιατί πρέπει να αλλάξουμε το χρόνο; Να παραμείνει οκτώ λεπτά και αν δεν φθάνει, να προσθέσουμε άλλη μία ημέρα. Δεν μπορούμε να πάμε στα έξι λεπτά. 
    ΠΡΟΕΔΡΕΥΩΝ (Ιωάννης Τραγάκης): Άκουσα από την πλευρά του κόμματός σας επτά λεπτά. Εσείς το είπατε. 
    ΔΗΜΗΤΡΙΟΣ ΤΣΙΟΓΚΑΣ: Όχι, κύριε Πρόεδρε. Είπαμε οκτώ λεπτά και να τηρούνται.
    ΠΡΟΕΔΡΕΥΩΝ (Ιωάννης Τραγάκης): Να το αφήσουμε οκτώ λεπτά. Να πάμε μέχρι τις 10 το βράδυ, δεν πειράζει. 
    Πάντως ο προηγούμενος ομιλητής κράτησε το εξάλεπτο. Τώρα, εάν και ο κ. Ρόβλιας θελήσει…
    Ορίστε, κύριε Ρόβλια.
    ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, πριν από περίπου τρεις μήνες, συζητούσαμε για τον προϋπολογισμό. Και αποδεικνύαμε τότε ότι ο προϋπολογισμός ήταν εικονικός και ανεφάρμοστος, ήταν ψευδής και ότι γρήγορα θα τον τροποποιούσε η Κυβέρνηση. Σήμερα, όπως ακριβώς προβλέψαμε, συζητάμε, ουσιαστικά, την πρώτη τροποποίηση του προϋπολογισμού της Νέας Δημοκρατίας. Τροποποίηση του προϋπολογισμού υπό τον ψευδεπίγραφο τίτλο της εναρμόνισης της νομοθεσίας μας προς την οδηγία 2003/96. Τροποποίηση του προϋπολογισμού μέσω τροπολογιών, χωρίς συζήτηση στην αρμόδια επιτροπή της Βουλής, χωρίς δημόσιο διάλογο, χωρίς γνώμη της ΟΚΕ, χωρίς σεβασμό στο Σύνταγμα.
    Κυρίες και κύριοι της Νέας Δημοκρατίας, μέσα σε ένα χρόνο πήρατε μόνο αρνητικές πολιτικές πρωτοβουλίες, όπως η απογραφή-παρωδία της οικονομίας, η κομματική επέλαση στη Δημόσια Διοίκηση, ο εμπαιγμός των συμβασιούχων, η Εξεταστική Επιτροπή για τα εξοπλιστικά, το ωράριο λειτουργίας των καταστημάτων. Σήμερα συνεχίζετε τις αρνητικές πολιτικές πρωτοβουλίες σας με μία άδικη και αντισυνταγματική εισπρακτική επιδρομή στους πολίτες των μικρών και μεσαίων εισοδημάτων, δηλαδή στο μεσαίο χώρο, του οποίου υφαρπάξατε τις ψήφους αλλά τώρα δεν το σέβεστε. 
    Βιώσαμε την παροιμιώδη και χωρίς ιστορικό προηγούμενο κυβερνητική απραξία ενός ολόκληρου χρόνου. Τώρα βιώνουμε, ως αναγκαίο αποτέλεσμα, τα τυφλά φορολογικά χτυπήματα κατά δικαίων και αδίκων. Αφήσατε άδεια τα ταμεία του κράτους στο βωμό μια ανερμάτιστης οικονομικής πολιτικής χωρίς πρόγραμμα. 
    Τώρα, προκειμένου να γεμίσετε τα άδεια ταμεία, φορολογείτε τα φθηνά τσιγάρα, φορολογείτε τα ποτά, αυξάνετε τους συντελεστές του ΦΠΑ, αυξάνετε τα διόδια. Οι νέοι  φόροι σας και οι αυξήσεις σας απευθύνονται όμοια σε πλούσιους και φτωχούς, όμοια σε μισθωτούς και επιχειρηματίες, όμοια σε συνταξιούχους και εισοδηματίες. 
    Και παραβιάζετε, έτσι, ουσιαστικά, το Σύνταγμα που προβλέπει ότι οι πολίτες μετέχουν στα δημόσια βάρη αναλόγως της οικονομικής τους κατάστασης. Με την τροποποίηση του προϋπολογισμού σας που συζητάμε σήμερα, όλοι οι Έλληνες συμμετέχουν στους έμμεσους φόρους σας με τον ίδιο τρόπο, χωρίς να λαμβάνεται υπ΄ όψιν η οικονομική τους κατάσταση. Έχετε αποκτήσει άλλωστε ειδικότητα στο να νομοθετείτε παραβιάζοντας το Σύνταγμα. Όπως συνέβη με τη συνέντευξη που διαλύει το ΑΣΕΠ, με το ευρωπαϊκό ένταλμα σύλληψης, με την νομιμοποίηση παράνομων αποφάσεων υπηρεσιακών συμβουλίων, με την κατάργηση της εφαρμογής στο δημόσιο των προσωρινών διαταγών των δικαστών. 
    Ένα χρόνο μετά τις εκλογές η ακρίβεια αυξάνεται. Η ανεργία αυξάνεται. Ο πληθωρισμός αυξάνεται. Το πραγματικό εισόδημα μειώνεται. Οι επενδύσεις περιμένουν στο ακουστικό τους. Η αγορά είναι παγωμένη, ή μήπως αμφιβάλλετε γι’ αυτό; Οι πτωχεύσεις αυξάνονται. Οι επιχειρήσεις που κλείνουν αυξάνονται. Τα καταναλωτικά δάνεια σε καθυστέρηση αυξάνονται. Το αγροτικό εισόδημα κατέρρευσε. Και σαν να μην φτάνουν όλα αυτά αποδομήσατε σ’ ένα χρόνο την ευρωπαϊκή εικόνα της χώρας με τις παραλείψεις σας και τις εσφαλμένες επιλογές σας με την ουσιαστική έλλειψη σεβασμού στους ευρωπαϊκούς θεσμούς. 
    Τα μέτρα εισπρακτικού χαρακτήρα, που προβλέπει η συζητούμενη τροποποίηση του προϋπολογισμού σας, σηματοδοτεί το τέλος μιας εικονικής πραγματικότητας, το τέλος της μετεκλογικής ευφορίας σας, το τέλος των ωραίων λέξεων, των μελετημένων χειρονομιών και των πομπωδών εκφράσεων, το τέλος μιας ήπιας προσαρμογής που ουδέποτε ξεκίνησε. Επί ένα έτος βιώνουμε έναν ιδιότυπο κυβερνητικό εθνικολαϊκισμό που σας έχει εγκλωβίσει σε στασιμότητα και απειλεί να μετατρέψει τη χώρα μας σε τριτοκοσμική. 
    (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
    Και αν αμφιβάλλετε για όλα αυτά, αν αμφιβάλλετε για το πώς νιώθει ο πολίτης, για το πώς νιώθει ο μεσαίος χώρος, δεν έχετε να κάνετε παρά μια απλή, απλούστατη δημοσκόπηση με δύο μόνο ερωτήματα προς τον ελληνικό λαό: «πότε ήσουν καλύτερα ελληνικέ λαέ; Πέρυσι ή φέτος; Και πότε το κράτος ήταν καλύτερο; Πέρυσι ή φέτος;». Σας προκαλούμε για τη δημοσκόπηση αυτή μήπως αντιληφθείτε από το βέβαιο συντριπτικό αποτέλεσμά της, το πόσο λάθος δρόμους πήρατε. 
    Τελειώνοντας, οφείλουμε να ενημερώσουμε τον Έλληνα πολίτη, που μας ακούει, ότι για τα σκληρά φορολογικά μέτρα που συζητάμε σήμερα μόνη υπεύθυνη είναι η Κυβέρνηση της Νέας Δημοκρατίας. Έχετε την ευθύνη ενός χρόνου διακυβέρνησης της χώρας. Δεν σας φταίει το ΠΑΣΟΚ για την κατάρρευση των εσόδων. Δεν σας φταίει το ΠΑΣΟΚ για την έλλειψη οικονομικής πολιτικής. Δεν σας φταίει το ΠΑΣΟΚ για την αναξιοπιστία σας και για την αναποτελεσματικότητά σας. Και βέβαια δεν σας φταίει το ΠΑΣΟΚ για τα νέα και χειρότερα μέτρα που σε λίγο καιρό θα πάρετε ξανά σε βάρος του Έλληνα πολίτη. 
    Ευχαριστώ. 
    		(Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα άνω δυτικά θεωρεία , αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα δυο μαθητές και μαθήτριες από το δημοτικό σχολείο Αρσάκειο Ψυχικού συνοδευόμενοι από δυο διδασκάλους. 
     Η Βουλή τους καλωσορίζει.
     		(Χειροκροτήματα από όλες τις πτέρυγες της Βουλής)
     Το λόγο έχει ο κ. Αγοραστός.
     ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριοι Υπουργοί, κυρίες και κύριοι συνάδελφοι, η χώρα τελεί υπό την πίεση ενός όγκου προβλημάτων που συνθέτουν σήμερα την πραγματικότητα. Συσσωρευμένα λάθη παρελθοντικής κυβερνητικής διαχείρισης και κρίσιμες καθυστερήσεις δεκαετιών. Οικονομική αδυναμία, υπερχρέωση, ακριβό κράτος χαμηλής απόδοσης. 
Είναι χαρακτηριστική η επισήμανση του Διεθνούς Νομισματικού Ταμείου. «Παλιές αμαρτίες καλούν την Κυβέρνηση να πάρει διαρθρωτικά μέτρα».
    Η Κυβέρνηση βρίσκεται μπροστά στη σκληρή πραγματικότητα και ακολουθεί στρατηγική για τη βελτίωση των εθνικών οικονομικών και κοινωνικών πραγμάτων.
    Καμία κυβέρνηση δεν είναι ευτυχής όταν αναγκάζεται να επιβάλει νέους φόρους. Κατά μείζονα λόγο η σημερινή Κυβέρνηση.
    Κύριε Υπουργέ, μετά τους νέους φόρους χρειάζονται αυστηρά μέτρα ελέγχου ώστε η καραδοκούσα κερδοσκοπία να μην επωφεληθεί της ευκαιρίας για να προχωρήσει σε γενικευμένες ανατιμήσεις.
    Ένα μέτρο σταθεροποίησης της οικονομίας που παίρνει η Κυβέρνηση δεν πρέπει να γίνει αφετηρία αποσταθεροποίησης. Η θυσία των φορολογουμένων πρέπει να πιάσει τόπο και να μην καταλήξει σε ευκαιρία για πλουτισμό των φοροφυγάδων. 
    Ακούστηκαν χθες και σήμερα πάρα πολλές φωνές εκ μέρους της Αξιωματικής Αντιπολίτευσης. Θα ήθελα να σας πω για άλλη μία φορά ότι επιδίδεστε συστηματικά σε ασκήσεις πολιτικής αμνησίας για την αυτοκρατορία των χρεών και των ελλειμμάτων που δημιουργήσατε. Ασκείτε αντιπολίτευση προσποιούμενοι απώλεια μνήμης για τα παρελθοντικά σας πεπραγμένα.
    (Στο σημείο αυτό εισέρχεται στην Αίθουσα ο Πρόεδρος του Πανελληνίου Σοσιαλιστικού Κινήματος κ. ΓΕΩΡΓΙΟΣ ΠΑΠΑΝΔΡΕΟΥ χειροκροτούμενος από τους Βουλευτές του Κόμματός του)
    Το σκηνικό της αναγκαστικής επιβολής των φόρων είχε, κυρίες και κύριοι συνάδελφοι, έντεχνα στηθεί. Και η πρωτοφανής, όμως, οικονομική περιπέτεια στην οποία έβαλαν τη χώρα οι κυβερνήσεις του ΠΑΣΟΚ είχε ένα πολιτικό παρασκήνιο με πολιτικό κυνισμό, που σήμερα αποκαλύπτεται από τα ίδια τα γεγονότα.
    Θα ενθυμείστε, βέβαια, το έτος 2001. Ύστερα από το στραπάτσο της τότε κυβέρνησης στο ασφαλιστικό όλες οι δημοσκοπήσεις έδειχναν τη δημοτικότητά της την περίοδο εκείνη στο ναδίρ. Τότε, λοιπόν, αρχίσατε να διακινείτε το σενάριο της παρένθεσης στην εξουσία της Νέας Δημοκρατίας, λέγατε δηλαδή ότι η Νέα Δημοκρατία θα κερδίσει μεν τις επόμενες εκλογές, αλλά δεν θα μπορέσει να εδραιωθεί στην εξουσία, γιατί θα πάρει αντιλαϊκά μέτρα, λόγω της δικής σας κακής οικονομικής πολιτικής, που με δεδομένη την εκκρεμότητα της προεδρικής εκλογής θα την οδηγήσουν σε ήττα στις εκλογές.
    Πάνω σε αυτό το προπαγανδιστικό τρυκ εργαστήκατε με πάθος για να το επιτύχετε. 
    Οι κυβερνήσεις από το 2001 και μετά ξόδευαν εύκολα το δημόσιο χρήμα ώστε τα ελλείμματα και το χρέος να καλπάζουν. Και ενόψει των εκλογών φτιάξατε έναν προϋπολογισμό εικονικό με δεκάδες κρυφά χρέη, τα οποία θα καλούνταν να πληρώσει η νέα Κυβέρνηση.
    Για του λόγου το αληθές το 2001 το ΠΑΣΟΚ έλεγε ότι είχε 0,5% περίπου πλεόνασμα στον προϋπολογισμό. Ύστερα από έρευνες της EUROSTAT αποδείχθηκε τελικά ότι είχε έλλειμμα 3,5%. Το 2002 έλεγε ότι είχε έλλειμμα 1,2% του ΑΕΠ, το οποίο βγήκε ότι είναι 4,1%. Το 2003 έλεγε ότι θα είναι 1,5% το έλλειμμα του προϋπολογισμού. Βγήκε στο 5,1%. Και το 2004 αντί για 1,7% κατέληξε στο 6,1%.
    Να αναφέρω και τις υποχρεώσεις προς την Αγροτική Τράπεζα, στο Ταμείο Νομικών, προμηθευτές νοσοκομείων, ΙΚΑ, ΟΓΑ, ΟΤΑ, ΚΤΕΛ – μεταφορά μαθητών, ΕΛΠΕ, ΔΕΗ, ΕΥΔΑΠ, ΟΤΕ, υποχρεώσεις προς τους συνταξιούχους, προς τα ολυμπιακά έργα, για τις ευρωεκλογές όπου δεν υπήρχε καμία πρόβλεψη, τις αποδόσεις στην Ευρωπαϊκή Ένωση;
    Θέλω ακόμη να σας θυμίσω ότι οι αυξήσεις όσον αφορά την εισοδηματική πολιτική την οποία ακολουθήσατε το 1998, το 1999, το 2001, το 2002 και το 2003 ήταν κάτω από τον πληθωρισμό. Είχαμε αρνητική αύξηση του πραγματικού εισοδήματος των εργαζομένων. Το 2004, που ήταν προεκλογικός χρόνος, δηλώσατε ότι οι αυξήσεις θα είναι πάνω από τον πληθωρισμό. 
    Ξεχάσατε, όμως, να αφήσετε λεφτά στο ταμείο για να πληρωθούν αυτές οι αυξήσεις. Έλειπαν 850.000.000 ευρώ από τον προϋπολογισμό για μισθούς, για συντάξεις και για τις λοιπές απολαβές των δημοσίων υπαλλήλων.
    Περίπου 5.000.000.000 ευρώ είναι σήμερα το έλλειμμα της ελληνικής οικονομίας για να επιτύχουμε το στόχο μας. Περίπου 5.000.000.000 ευρώ ήταν το επιπλέον, απ’ ό,τι αρχικά υπολογιζόταν, κόστος των Ολυμπιακών Αγώνων. Περίπου 2.500.000.000 θα είναι τα χρήματα που θα μπουν στα ταμεία του κράτους τα επόμενα δύο χρόνια από την εφαρμογή των νέων φορολογικών μέτρων. Περίπου 2.500.000.000 ευρώ ήταν το επιπλέον άνοιγμα τα δύο τελευταία χρόνια της προετοιμασίας για τους Ολυμπιακούς Αγώνες.
      Κυρίες και κύριοι συνάδελφοι, ο Πρωθυπουργός κ. Κώστας Καραμανλής με την απογραφή και την επιτυχή επιλογή του κ. Παπούλια, έστειλε στο χρονοντούλαπο της ιστορίας το σενάριο της δικής σας παρένθεσης.
      Βέβαια, ακούστηκε ότι δεν θα δικαιωθεί καμία από τις προβλέψεις μας στην οικονομική πολιτική. Ας ανατρέξουμε στο παρελθόν, για να δούμε εάν δικαιώθηκαν ποτέ δικές σας προβλέψεις. Μόνο κατά την περίοδο 1996-2003 επιβλήθηκαν ογδόντα επτά νέοι φόροι και εισπράχθηκαν επιπλέον δημόσια έσοδα 13.000.000.000.000, με πρόσχημα τη δημοσιονομική προσαρμογή, δηλαδή τη μείωση του δημοσίου ελλείμματος κάτω από το 3% του ΑΕΠ.
      Και να ήταν μόνο οι φόροι; Τρεις φορές υποτιμήθηκε το εθνικό νόμισμα, η δραχμή, το 1983, το 1985 και το 1998, με αποτέλεσμα τον πληθωρισμό και τη φτώχεια. Το 1983 πάγωσε η τότε κυβέρνηση τα μεροκάματα. Το 1995 τα μείωσε κατά 11% σε πραγματικές τιμές. Τέτοια οικονομική πολιτική με κοινωνικό κόστος, δεν είχε επιδειχθεί από καμία κυβέρνηση της Μεταπολίτευσης.
      Φορολογική επιβάρυνση στην οκταετία 1994-2001: Οι μισθωτοί επιβαρύνθηκαν με 295% επιπλέον, οι συνταξιούχοι με 233.6% επιπλέον, οι έμποροι με 421.8% επιπλέον, οι ελεύθεροι επαγγελματίες με 361.1% επιπλέον, οι εισοδηματίες με 194% επιπλέον, οι γεωργοί με 229% επιπλέον και σε σύνολο 312.8% επιπλέον.
      Προφανώς δεν ανατρέχω στα παραδείγματα για να αιτιολογήσω την απόφαση αύξησης κατά μία ποσοστιαία μονάδα του ΦΠΑ της φορολογίας στα τσιγάρα και στα ποτά. Κάθε έμμεσος φόρος δεν είναι δίκαιος, γιατί αυξάνει τον πληθωρισμό και πλήττει την κατανάλωση. 
      Σήμερα, όμως, διαπιστώνεται ότι οι λαϊκές θυσίες των παρελθόντων ετών πήγαν χαμένες, αφού η σταθεροποίηση της οικονομίας, την οποία υποσχέθηκαν οι προηγούμενες κυβερνήσεις, ποτέ δεν επιτεύχθηκε. Αυτή η αναξιοπιστία των προηγούμενων κυβερνήσεων είναι που εξοργίζει τους πολίτες και τους φέρνει στη θέση της απελπισίας, όταν κατά τακτά χρονικά διαστήματα τους ζητούνται θυσίες, οι οποίες πάνε χαμένες.
      Κύριοι της Κυβέρνησης, κυρίες και κύριοι συνάδελφοι, έχουμε όλοι μας χρέος απέναντι στους πολίτες να φροντίσουμε να πιάσουν τόπο οι νέες θυσίες, οι νέοι φόροι και να εξυγιανθεί η οικονομία, γεγονός που θα σώσει τη χώρα και θα αποκαταστήσει τη χαμένη τιμή της πολιτικής.
      Πιστεύω ότι έκλεισε ο χρονικός κύκλος των συστηματικών παρακάμψεων της αλήθειας, της ανέμελης διαχείρισης των δημοσίων πόρων, των εύκολων δανεισμών, των θολών ιδεολογημάτων και της καλλιέργειας φαντασιώσεων στους κόλπους της κοινωνίας. Οδηγούμαστε πλέον σταθερά στα πεδία της πραγματικής πολιτικής και στην ουσία της και σε αυτό πρέπει να συμβάλλουμε όλοι μας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑΣΟΚ κ. Γιώργος Παπανδρέου.
      (Χειροκροτήματα από την πτέρυγα του ΠΑΣΟΚ)
      Κύριε Πρόεδρε, ο χρόνος είναι λίγο περιορισμένος, επειδή η συζήτηση είναι επί των άρθρων. Θα σας αρκέσουν δεκαπέντε λεπτά;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Πιστεύω πως ναι.
      Ευχαριστώ πολύ.
      Αγαπητοί συνάδελφοι, σήμερα παρακολουθούμε μία ακόμα πράξη, στο έργο που ξεκίνησε μετά τις εκλογές, πριν από δεκατρείς μήνες. 
      Πράξη πρώτη: Αποφασίζει η Κυβέρνηση να ξεκινήσει μια δήθεν δημοσιονομική απογραφή. Κανένας δεν το είχε ζητήσει. Κανένας στη διεθνή κοινότητα δεν αμφισβητούσε την Ελλάδα. Όλοι αποδέχονταν την οικονομία μας, το κύρος μας, την πρόοδό μας. Όμως η Νέα Δημοκρατία το είχε τάξει. Έμελλε να είναι η μόνη υπόσχεση που θα κρατούσε, μια υπόσχεση προς τους οπαδούς της, που ακύρωνε όλες τις άλλες προς τον ελληνικό λαό.
      Ξεκινά μονομερώς, με πλήρη αδιαφάνεια. Προχωρά και διαγράφει ό,τι θετικότερο υπήρξε στην πρόσφατη οικονομική ιστορία της χώρας μας. Ξαναγράφει τη δημοσιονομική ιστορία της χώρας, όπως τη βολεύει. Μέσα σε δεκαπέντε ημέρες ανατρέπει τα στοιχεία και το έλλειμμα από 1.7%, γίνεται 2.95%. Με την επίσημη σφραγίδα του Υπουργού Οικονομίας ενημερώνεται εσπευσμένα η Ευρωπαϊκή Ένωση. 
      Δεν της αρκεί, όμως, μόνο η ενέργεια αυτή. Αλλάζει τον τρόπο καταγραφής των αμυντικών δαπανών και με άλλες αλχημείες πάει το έλλειμμα του 2003 στο 4.6%. Η πρόβλεψη για το 2004 πετάγεται στο 5.3%. 
      Η πρώτη πράξη κλείνει με το εξής συμπέρασμα: Η Κυβέρνηση Καραμανλή παίζει ανεύθυνα και επικίνδυνα σε ένα ευρωπαϊκό περιβάλλον, που θέλει να αγνοεί και δεν κατανοεί.
     Δένει τα χέρια της οικονομίας μας και πλήττει αποφασιστικά το κύρος της Ελλάδας. 
     Πράξη δεύτερη. Κατάπληκτη παρακολουθεί η Ευρωπαϊκή Ένωση την ελληνική Κυβέρνηση να εκθέτει την Ελλάδα. Αλλά οι δικοί  σας νεοδημοκρατικοί υπολογισμοί εκθέτουν και την ίδια την Ευρωπαϊκή Ένωση. Αμφισβητούν τη δική τους θετική απόφαση για ένταξη της χώρας μας στην ΟΝΕ. Προκαλείται η Ευρωπαϊκή Ένωση, διότι κατηγορείται έμμεσα πλην σαφώς από τη Νέα Δημοκρατία ότι συνέπραξε σε συμπαιγνία με την κυβέρνηση του ΠΑΣΟΚ, για να κρύψει δήθεν αλήθειες. Η Ευρωπαϊκή Ένωση ενεργοποιεί με τον πιο αυστηρό τρόπο τους μηχανισμούς που προβλέπονται για τα υπερβολικά ελλείμματα. Έτσι φθάνουμε αισίως στη διαδικασία επιτήρησης. Και εδώ εγκλημάτισε η Κυβέρνηση της Νέας Δημοκρατίας.
     Αντίστοιχα, άλλες χώρες, η Γαλλία, η Γερμανία, ακόμα και η Πορτογαλία του κ. Μπαρόζο, με προσπάθειές τους απέφυγαν τελικά την επιτήρηση. Ο κ. Μπερλουσκόνι πήγε προσωπικά στο ΕΚΟΦΙΝ  για να προλάβει τη σύσταση εκ μέρους της Ευρωπαϊκής Ένωσης. Εμείς γίναμε το εθελοντικό πειραματόζωο για την εφαρμογή των πιο αυστηρών διατάξεων των κοινοτικών κανονισμών. Όχι μόνο δεν επιδιώξαμε να βελτιώσουμε την κατάστασή μας, αλλά εμφανιζόταν ο κ. Αλογοσκούφης με το χαμόγελο της επιτυχίας κάθε φορά που η Ευρωπαϊκή Ένωση έπαιρνε μία απόφαση χειρότερη για την Ελλάδα και για την οικονομία μας.
     Είσαστε αδιόρθωτοι, κύριοι της Νέα Δημοκρατίας. Μάθατε να ζείτε επί δεκαετίες σε μια επιτηρούμενη Ελλάδα και σήμερα καταφέρατε με τις δικές σας πράξεις ή με την απραξία σας να μας επαναφέρετε στην επιτήρηση το έτος 2005. Είναι δική σας αποκλειστικά η ευθύνη.
     (Χειροκροτήματα από την πτέρυγα του ΠΑΣΟΚ)
     Αποτέλεσμα αυτής της δεύτερης πράξης ήταν να αναγκαστεί να καταθέσει η Κυβέρνηση της Νέας Δημοκρατίας ένα αναθεωρημένο πρόγραμμα σταθερότητα και ανάπτυξης. Η Ευρωπαϊκή Ένωση ούτε που το αξιολόγησε. Ζήτησε άλλο πιο σοβαρό. Προ ημερών η Κυβέρνηση κατέθεσε άλλο πρόγραμμα. Και αυτό πάσχει. Χθες η Ευρωπαϊκή Ένωση υιοθέτησε το πλέον απαισιόδοξο σενάριο για την οικονομία μας. Αντί για ανάπτυξη 3,9% προβλέπει 2,9%. Αντί για έλλειμμα κάτω του ορίου 3% προβλέπει 4,5% το 2005 και 4,4% το 2006, ακόμα και αν συνυπολογιστούν  τα σημερινά φορολογικά μέτρα της Κυβέρνησης. Και όλοι οι υπολογισμοί γίνονται, χωρίς να έχει επικυρώσει τελικά η EUROSTAT τα στοιχεία του 2004 με το έλλειμμα στο 6,1% του ΑΕΠ.
     Η Κυβέρνηση Καραμανλή αποδεικνύεται πλήρως ανίκανη να διαχειριστεί τον προϋπολογισμό. Αδυνατεί να ελέγξει τις δαπάνες. Τα έσοδα εμφανίζουν πρωτοφανή υστέρηση. Από τον Οκτώβριο μέχρι το Δεκέμβριο του 2004 το έλλειμμα ξεφεύγει κατά 1,5 δις ευρώ πάνω από την πρόβλεψη του προϋπολογισμού. Πρόκειται για πρωτοφανή απόκλιση μέσα σε τρεις μόνο μήνες. Και η Κυβέρνηση-τιμητής που άλλαξε τον τρόπο υπολογισμού των αμυντικών δαπανών, ώστε να υπολογιστούν με την εκταμίευση και όχι με την παραλαβή, μπροστά στο αδιέξοδό της ζητά σήμερα να συνυπολογιστούν τα χρέη των νοσοκομείων με την αντίθετη μέθοδο, με την παραλαβή και όχι με την εκταμίευση, δηλαδή, με τη μέθοδο που κατήργησε. Αυτή για την οποία κατηγόρησε το ΠΑΣΟΚ, αυτή για την οποία διέσυρε την Ελλάδα. Αυτήν υιοθετεί. Δύο μέτρα και δύο σταθμά! Καμία αλήθεια, καμία συνέπεια, καμία αξιοπιστία. 
     (Χειροκροτήματα από την πτέρυγα του ΠΑΣΟΚ)
     Πράξη τρίτη. Το έργο από κωμωδία μετατρέπεται σε δράμα. Η χώρα μας έχει μπει με ευθύνη της Κυβέρνησης Καραμανλή σε μια από τις πιο δύσκολες περιόδους για την ελληνική οικονομία. Κατατίθεται ο προϋπολογισμός του 2005. Σύμφωνα με τον Πρωθυπουργό είναι  ο πρώτος αξιόπιστος προϋπολογισμός των τελευταίων ετών της χώρας μας. 
     Αυτό έλεγε ο κ. Καραμανλής την ημέρα της κατάθεσής του. Ήταν τόσο αξιόπιστος που κατέρρευσε μέσα στο πρώτο δίμηνο. Απίστευτος ο δημοσιονομικός εκτροχιασμός. Τους πρώτους τρεις μήνες του έτους, τα έσοδα αυξάνονται με ρυθμό που υπολείπεται σημαντικά του στόχου Τον Φεβρουάριο είδαμε και μια πρωτοφανή μείωση κατά 12% των εισπράξεων του ΦΠΑ, ενώ το Μάρτιο τα έσοδα του ΦΠΑ ήταν σχεδόν στάσιμα. 
      (Χειροκροτήματα από την πτέρυγα του ΠΑΣΟΚ)
    Συμπέρασμα: Η Κυβέρνηση της Νέας Δημοκρατίας βρίσκεται σε κατάσταση πανικού. 
      Πράξη τέταρτη: Η Κυβέρνηση μπροστά στα αδιέξοδά της καταφεύγει στην εύκολη λύση: τον κεφαλικό φόρο. Το λογαριασμό της μικροκομματικής της αλαζονείας θα τον πληρώσει ο ελληνικός λαός. Αυξάνει την έμμεση φορολογία. Οι έμμεσοι φόροι είναι δημοσιονομική πολιτική απελπισίας, κοινωνικά άδικοι, βαρύνουν τα χαμηλά και μέσα εισοδήματα, είναι αναποτελεσματικοί, οδηγούν σε αύξηση της φοροδιαφυγής, μείωση της φορολογικής βάσης, εισάγουν στρεβλώσεις, εμποδίζουν κίνητρα για ανάπτυξη και τη σωστή κατανομή πόρων, τροφοδοτούν πληθωριστικές τάσεις, την ίδια την ακρίβεια.
      Ποια συμφέροντα και ποιους εξυπηρετεί αυτή η πολιτική σας, κύριοι της Νέας Δημοκρατίας; Αρκεί κανείς να δει ποιους φορολογείτε και σε ποιους χαρίζετε τους φόρους. Εισπράττει η Κυβέρνηση το 2005 από αυτούς τους έμμεσους φόρους, τα ίδια που χαρίζει από την άλλη πλευρά με τη μείωση της φορολογίας στα διανεμόμενα κέρδη το 2005 στις τράπεζες και στις μεγάλες επιχειρήσεις. Έδωσε φέτος αυξήσεις 12 ευρώ στους συνταξιούχους του ΟΓΑ, 2,5 έως 8 ευρώ στους συνταξιούχους του ΕΚΑΣ και τα παίρνει τώρα πίσω και με το παραπάνω πριν καν τα εισπράξουν. Στα τσιγάρα: Επιβαρύνετε αποκλειστικά τα φθηνά ελληνικά τσιγάρα. Δεν φορολογείτε τους καπνιστές, φορολογείτε τους φτωχούς καπνιστές. Το ζητούσαν εδώ και πολύ καιρό συγκεκριμένες βιομηχανίες. Καμία κυβέρνηση δεν είχε δεχθεί να το κάνει. Το κάνατε εσείς.
	Κυρίες και κύριοι συνάδελφοι, ο ίδιος ο κ. Καραμανλής επαναλάμβανε ότι αυτός ο Προϋπολογισμός θα εφαρμοστεί ως έχει, ότι δεν θα υπάρξουν νέα φορολογικά βάρη. Τώρα κάνετε αυτό που διαβεβαιώνατε σε όλους του τόνους ότι δεν επρόκειτο να το κάνετε ποτέ. Δεν έχει ξαναγίνει ένας προϋπολογισμός να καταρρέει τρεις μόλις μήνες μετά την ψήφισή του. Τώρα με τη δική σας καταστροφική πολιτική πρέπει να εξοικονομηθούν -με λιγότερες δαπάνες και περισσότερους φόρους- περίπου 5.000.000.000 ευρώ. Αυτά είναι ποσά που χάνονται από την ελληνική οικονομία, χάνονται από τον Έλληνα οικογενειάρχη.
	Τώρα λέει η Κυβέρνηση ότι δεν μπορούσε να κάνει αλλιώς, ότι πληρώνει τα σπασμένα του παρελθόντος. Ψεύδεται! Πληρώνουμε την πολιτική της Νέας Δημοκρατίας.
      	(Χειροκροτήματα από την πτέρυγα του ΠΑΣΟΚ)
    Με Κυβέρνηση του ΠΑΣΟΚ δεν θα είχαμε φτάσει ποτέ σ’ αυτήν την κατάσταση. Δεν θα είχαμε βάλει τη χώρα υπό επιτήρηση. Δεν θα αντιμετωπίζαμε τα προβλήματα με γενικευμένη έμμεση φορολογία επί δικαίων και αδίκων. Θα επιταχύναμε το Γ’ Κοινοτικό Πλαίσιο Στήριξης, δεν θα χάναμε κονδύλια, όπως πάτε να χάσετε εσείς. Δεν θα αφήναμε τη χώρα χωρίς αναπτυξιακό νόμο για έναν ολόκληρο χρόνο. Δεν θα αφήναμε την «ολυμπιακή προίκα» αναξιοποίητη. Θα κάναμε τα μέγιστα δυνατά για να εξασφαλίσουμε ένα όσο γίνεται μεγαλύτερο Δ΄ Κοινοτικό Πλαίσιο Στήριξης. Δεν θα κάναμε περιορισμό των κρατικών δαπανών με περικοπές του προγράμματος Δημοσίων Επενδύσεων. Η δημοσιονομική ισορροπία απαιτεί εξορθολογισμό των κρατικών δαπανών, ελαχιστοποίηση της κρατικής σπατάλης, όχι όμως αμφισβήτηση δαπανών σε παραγωγικές επενδύσεις. Δεν είναι σπατάλη να επενδύσουμε στην περιφέρεια, να επενδύσουμε σε υποδομές, να επενδύσουμε σε σχολεία, να επενδύσουμε στα νοσοκομεία, να επενδύσουμε στην εκπαίδευση. Δεν είναι σπατάλη οι δημόσιες επενδύσεις. Δεν θα τις κόβαμε, όπως τις κόψατε εσείς στον προϋπολογισμό σας. Θα χτυπάγαμε τη γραφειοκρατία και την πολυνομία, που είναι πηγή διαφθοράς και σπατάλης. Θα κάναμε διαρθρωτικές αλλαγές. Δεν θα μειώναμε τους φόρους στα διανεμόμενα κέρδη, δηλαδή στα ατομικά εισοδήματα των επιχειρηματιών. Χωρίς να πλήξουμε την ανταγωνιστικότητα των επιχειρήσεων, θα ζητούσαμε από τους πλουσιότερους να επωμισθούν το βάρος που τους αναλογεί για την εξυγίανση της οικονομίας. Δεν θα καταργούσαμε τα κίνητρα για τα αποθεματικά των επιχειρήσεων, που πηγαίνουν στις επενδύσεις για ανάπτυξη, που δίνουν δουλειές, που δίνουν εργασία. Το δημοσιονομικό πρόβλημα θα το υπερβαίναμε με ανάπτυξη, όχι με ύφεση. Και η δημοσιονομική σταθεροποίηση μέσα από την ανάπτυξη απαιτεί, επίσης, κοινωνική συνοχή. Δεν θα τορπιλίζαμε την κοινωνική συναίνεση και συνοχή.
    Εσείς θα εντείνετε την ανεργία, τη φτώχεια, την ακρίβεια, την ανισότητα. Η πολιτική σας προμηνύει κοινωνικές εκρήξεις και όχι ευρύτερες εθνικές και κοινωνικές συναινέσεις. 
      Δυστυχώς, δεν τελειώσαμε, κύριοι συνάδελφοι. Το δράμα συνεχίζει και με νέες πράξεις. Η Ευρωπαϊκή Ένωση επισημαίνει στην Έκθεσή της ότι πιθανότατα θα υπάρξει ανάγκη για επιπρόσθετα μέτρα, όπως οι αποκρατικοποιήσεις. Άλλωστε, το υπονοεί και το προετοιμάζει ήδη ο Υπουργός Εθνικής Οικονομίας. Όμως, έχουμε βάσιμους φόβους ότι θα ξεπουληθεί η περιουσία του ελληνικού λαού χωρίς στρατηγικό σχέδιο, από τα ολυμπιακά έργα, τον ΟΠΑΠ, το αεροδρόμιο, το αεροδρόμιο του Ελληνικού, μέχρι τη ΔΕΗ, για να καλύψει «τρύπες» και ταμειακές ανάγκες που δημιουργεί η δική σας καταστροφική πολιτική. Φοβάμαι ότι και αυτά θα γίνουν με αδιαφάνεια και με τίμημα πολύ μικρότερο της πραγματικής τους αξίας. Θα παρακολουθούμε. Θα δούμε και εδώ ποια είναι τα συμφέροντα που κρύβονται πίσω από τη Νέα Δημοκρατία. 
      Δυστυχώς, όμως, και αυτά τα μέτρα θα πάνε χαμένα, διότι ο ελληνικός λαός μπορούσε να είχε πει φιλότιμα: «Χαλάλι, αν πιάσουν αυτά τα μέτρα». Όμως, η συνολική σας πολιτική είναι λανθασμένη. Είναι πολιτική ύφεσης αντί ανάπτυξης, κοινωνικής ρήξης αντί συναίνεσης. Είναι καταδικασμένη, δυστυχώς για τον ελληνικό λαό, σε αποτυχία. 
      Αγαπητοί συνάδελφοι, οι επόμενες πράξεις αυτού του δράματος θα εξελιχθούν σε πολύ δυσμενείς, για τον Έλληνα πολίτη, συνθήκες. Η αναπτυξιακή δυναμική έχει πλέον διακοπεί. Η αγορά είναι νεκρωμένη. Επενδύσεις δεν γίνονται. Ξένοι επενδυτές αποφεύγουν τη χώρα. Τα εισοδήματα των νοικοκυριών μειώνονται. Τα αγροτικά εισοδήματα έχουν δεχθεί πρωτοφανή πλήγματα. Η περιφέρεια, μάταια, περιμένει τα έργα για να δώσουν πνοή. Έχουμε μια πρωτοφανή κρίση εμπιστοσύνης στην ελληνική οικονομία. 
      Εμείς θα περιμέναμε από την Κυβέρνηση να μιλήσει για το νέο αναπτυξιακό όραμα, να κτίσει πάνω στα νέα συγκριτικά πλεονεκτήματα, τα οποία παραδώσαμε εμείς ως Κυβέρνηση και να κάνει τομές. Αντί για αυτό, αποτυπώνει μια εισπρακτικού χαρακτήρα δημοσιονομική προσαρμογή. Καμία προοπτική δεν δίνει, καμία μεταρρύθμιση δεν προωθεί, καμία ποιότητα και ανταγωνιστικότητα για την ελληνική οικονομία. Δεν δίνει ελπίδα στον Έλληνα. Καλλιεργεί το φόβο, καλλιεργεί την ανασφάλεια.
      Αυτή η Κυβέρνηση δεν μπορεί, δεν έχει όραμα για την ελληνική οικονομία, δεν έχει όραμα για την Ελλάδα. Είναι αναξιόπιστη, έχει τη λογική εξυπηρέτησης συμφερόντων και διατήρησης της εξουσίας, μια λογική εύκολων λύσεων. Και ξέρουμε, βέβαια, πολύ καλά ποιος πληρώνει τις εύκολες λύσεις. Είναι οι Έλληνες πολίτες. Γι’ αυτό περιμένουν να τελειώσει το θέατρο αυτό, που εξελίσσεται σε δράμα δικό τους, καθημερινό. Αναζητούν να πέσει η αυλαία της δική σας πολιτικής και πολύ σύντομα θα αναζητήσουν την εναλλακτική πολιτική και οικονομική πρόταση του ΠΑΣΟΚ. 
      Σας ευχαριστώ.
      (Όρθιοι οι Βουλευτές του ΠΑΣΟΚ χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Οικονομίας και Οικονομικών κ. Αλογοσκούφης. 
      Κύριε Υπουργέ, πόση ώρα θα θέλατε να μιλήσετε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Πέντε λεπτά μόνο, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, είναι εξαιρετικά απογοητευτική η τοποθέτηση του Αρχηγού της Αξιωματικής Αντιπολίτευσης. Δεν συναισθάνεται τις τεράστιες ευθύνες του κόμματός του για την κατάσταση στην οποία οδήγησαν την οικονομία. Μίλησε σαν κάποιος νεοφερμένος, όχι σαν αρχηγός ενός κόμματος που επί δέκα χρόνια σπατάλησε τις τεράστιες ευκαιρίες που είχε ο ελληνικός λαός, ευκαιρίες για ανάπτυξη, ευκαιρίες που απέρρεαν από τις ευρωπαϊκές μας προοπτικές. Μίλησε σαν κάποιος νεοφερμένος, ο οποίος τώρα ήρθε στην Ελλάδα, τώρα είδε τα προβλήματα και όχι σαν μέλος μιας κυβέρνησης που είχε τις ευκαιρίες να κάνει όλα όσα εκείνος μας έλεγε, να δημιουργήσει ανάπτυξη, να αντιμετωπίσει το μεγάλο πρόβλημα της ανεργίας, να βάλει την Ελλάδα στην ΟΝΕ, λύνοντας το δημοσιονομικό πρόβλημα, να πει την αλήθεια στον ελληνικό λαό. 
    Με ποια αξιοπιστία κύριε Παπανδρέου, έρχεστε να μας πείτε τι θα κάνατε εάν κερδίζατε τις εκλογές όταν δέκα χρόνια είχατε την ευκαιρία να τα κάνετε και αντί να κάνετε αυτά τα οποία μας είπατε σήμερα, είπατε ψέματα στον ελληνικό λαό, είπατε ψέματα στους ευρωπαίους εταίρους μας, δημιουργήσατε ένα τεράστιο δημοσιονομικό χρέος, ένα τεράστιο δημοσιονομικό έλλειμμα και δεν κάνατε τίποτα για να αντιμετωπίσετε τα μεγάλα προβλήματα της χώρας.
    Η Κυβέρνηση με απόλυτη αίσθηση της ευθύνης που έχει απέναντι στον ελληνικό λαό, του είπε την αλήθεια και παρουσίασε ένα πρόγραμμα για να βγει η χώρα από την κρίση. Πρέπει να σταματήσουμε να ζούμε στα ψέματα. Πρέπει να σταματήσουμε να ζούμε με αυταπάτες και πρέπει να δούμε τα προβλήματα κατάματα. Είμαστε σε έναν ανταγωνιστικό κόσμο, σε έναν κόσμο ο οποίος χρειάζεται σκληρή δουλειά για να εκμεταλλευτούμε τις δυνατότητες που έχουμε. Διότι έχει μεγάλες δυνατότητες η ελληνική οικονομία. Και αυτό κάνει η Κυβέρνηση από την πρώτη στιγμή που ανέλαβε την εξουσία.
    Ξεχάσατε κύριε Παπανδρέου, ότι μας λέγατε το 2001 ότι ο προϋπολογισμός είχε πλεόνασμα; Και αποδεικνύεται σήμερα ότι το έλλειμμα ξεπερνούσε και τότε το 3%. Το 2002 το έλλειμμα αυξήθηκε στο 4%, στο 5%. Στο 6% μας παραδώσατε το έλλειμμα του προϋπολογισμού. Ένα δημόσιο χρέος που ήταν μεγαλύτερο απ’ αυτό που λέγατε στον ελληνικό λαό. 
    Έχουμε υποχρέωση να λύσουμε τα προβλήματα. Και τα λύνουμε τα προβλήματα με τη δική μας πολιτική, με μια πολιτική αναπτυξιακή. Γι’ αυτό φέραμε αναπτυξιακό νόμο, ο οποίος θα αλλάξει το τοπίο στην ελληνική περιφέρεια. Μια περιφέρεια που υπέφερε τα τελευταία χρόνια, διότι όλες οι δαπάνες του κράτους γίνονταν στην Αθήνα ενόψει των Ολυμπιακών Αγώνων. 
    Μειώσαμε τους φορολογικούς συντελεστές για τα νοικοκυριά. Μειώσαμε τη φορολογική επιβάρυνση αυξάνοντας το αφορολόγητο για να βοηθήσουμε αυτούς που έχουν ανάγκη. Δώσαμε αυξήσεις διπλάσιες του πληθωρισμού στις αγροτικές συντάξεις και στο ΕΚΑΣ, ακριβώς για να στηρίξουμε τα χαμηλά εισοδήματα. Αλλά κυρίως ακολουθούμε μια πολιτική που θα αλλάξει το αναπτυξιακό τοπίο στη χώρα. 
    Εμείς πιστεύουμε στην επιχειρηματικότητα. Ενισχύουμε την επιχειρηματικότητα με τη φορολογική μας πολιτική, αλλά πιστεύουμε ότι πρέπει να είμαστε συνεπείς και με τις ευρωπαϊκές μας υποχρεώσεις. Και αυτό το οποίο έγινε χωρίς να είμαστε καθόλου ευχαριστημένοι -που αναγκαστήκαμε να αυξήσουμε τη φορολογική επιβάρυνση μέσω των μέτρων που συζητούμε σήμερα- έγινε για να μπορέσει η χώρα να είναι συνεπής με τις υποχρεώσεις της, να σταματήσουν τα ψέματα. Η αποκατάσταση της αξιοπιστίας της χώρας είναι απαραίτητη για να συνεχίσουμε την ευρωπαϊκή μας πορεία. 
    Μιλάτε για την Ευρώπη όταν κάνατε την Ελλάδα ουραγό σε όλους τους δείκτες που αφορούν στην ανταγωνιστικότητα και όταν εξαφανίσατε την αξιοπιστία της χώρας με τη λεγόμενη δημιουργική λογιστική.
    Κύριε Παπανδρέου, είναι δυσάρεστο επίσης ότι δεν ακούσαμε μια θετική πρόταση από την πλευρά σας. Δεν ακούσαμε μια συγκεκριμένη πρόταση για το πώς θα λύσουμε τα προβλήματα που δημιούργησε η πολιτική σας. Ήσασταν μηδενιστικός, καταγγελτικός. Αλλά ο ελληνικός λαός ξέρει τις ευθύνες σας, τις ευθύνες του κόμματός σας και ξέρει ότι ψήφισε μια κυβέρνηση που θα αλλάξει την κατάσταση. Και τα πράγματα θα διορθωθούν με την οικονομική πολιτική της σημερινής Κυβέρνησης. Διότι η πολιτική σας επί 10 χρόνια οδήγησε την Ελλάδα στο περιθώριο.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, εκφράζω τη βαθύτατη θλίψη μου γιατί ο Υπουργός της Οικονομίας δεν έχει κατανοήσει πόσα βλαπτικά και πόσο βλαπτικά ενεργεί η Κυβέρνησή του σε βάρος της χώρας. 
    Ναι, κύριε Υπουργέ, ο Πρόεδρος του ΠΑΣΟΚ, τον οποίο βεβαίως ακούσατε μόλις στο τελευταίο τρίτο της ομιλίας του, έκανε συγκεκριμένες προτάσεις. Είπε τι θα έκανε μια κυβέρνηση του ΠΑΣΟΚ. Είπε πού θα οδηγούσε τη χώρα και τι θα απέφευγε απ’ αυτά που εσείς δυστυχώς έχετε κάνει σε βάρος, επαναλαμβάνω, της χώρας. Μίλησε ως Αρχηγός της Αξιωματικής Αντιπολίτευσης που έχει όμως την αίσθηση του καθήκοντος και το προεξέχον αίσθημα της ευθύνης γιατί αύριο θα είναι κυβερνήτης.
     Σεις, όμως, μιλήσατε με το αίσθημα του ανθρώπου που δεν έχει κατανοήσει πού βρίσκεται, τι πράττει, τι λέει χθες και τι λέει σήμερα. Λυπάμαι γιατί για άλλη μια φορά, όπως έπραξα και χθες, θα σας πω ότι έχετε και εσείς και οι συνεργάτες σας, με τη μεγαλύτερη δυνατή ευκολία «το δικαίωμα» να εκστομίζετε τα μεγαλύτερα ψεύδη.
     Κύριε Υπουργέ της Οικονομίας, το ΠΑΣΟΚ οδήγησε επί 10 χρόνια στην ήττα και στην καταβαράθρωση της ελληνικής οικονομίας; Σεις τα λέτε αυτά; 
     Κυρία Πρόεδρε, δεν έχω να κάνω τίποτα περισσότερο από αυτό που έκανα χθες. Θα αναγνώσω μια περικοπή. Ο τίτλος του κειμένου είναι «η ελληνική οικονομία την περίοδο 2003-2004». Λέει αυτή η περικοπή «το 2003 η οικονομική δραστηριότητα στην Ελλάδα ήταν ιδιαίτερα έντονη και ο ρυθμός ανάπτυξης έφτασε το 4,7%, υπερβαίνοντας αρκετά το μέσο όρο της ευρωζώνης. Η συμβολή της συνολικής εγχώριας ζήτησης στην άνοδο του ΑΕΠ ήταν 5,8%, ενώ το ισοζύγιο αγαθών και υπηρεσιών είχε αρνητική συμβολή 1,3%. Η ιδιωτική κατανάλωση και οι επενδύσεις διατηρήθηκαν σε υψηλά επίπεδα και συνέβαλαν περισσότερο από 6,2% στην αύξηση του ΑΕΠ. Υψηλές ήταν και οι δημόσιες επενδύσεις που συνδέονταν με τις εισροές από την Ευρωπαϊκή Ένωση. Οι πόροι του ταμείου συνεχείς και η επιτάχυνση της προετοιμασίας για τους Ολυμπιακούς Αγώνες, συνοδεύτηκαν από ισχυρές ιδιωτικές επενδύσεις». Συνεχίζει για τον πληθωρισμό και λέει: «Αυτή η αύξηση του πληθωρισμού μπορεί να αποδοθεί εν μέρει στην ισχυρότερη ανάπτυξη της ελληνικής οικονομίας». Συνεχίζει ο γράφων και υπογράφων σε αυτήν την περικοπή: «Οι εξελίξεις στην αγορά εργασίας ήταν μάλλον θετικές. Η συνολική απασχόληση το 2003 αυξήθηκε κατά 1,3% λόγω της αυξημένης ζήτησης εργασίας για τα ολυμπιακά έργα και κατά συνέπεια το ποσοστό ανεργίας μειώθηκε στο 10,4 του εργατικού δυναμικού από το 10,9 που ήταν το 2002». Συνεχίζει η ίδια περικοπή –σ’ αυτό που αναφέρθηκε πριν λίγο και ο Πρόεδρος του ΠΑΣΟΚ και Αρχηγός της Αξιωματικής Αντιπολίτευσης- ότι η Κυβέρνηση επιθυμεί να διευθετήσει το χρέος των νοσοκομείων, κατά τον ίδιο ακριβώς τρόπο που ζήτησε για τις αμυντικές δαπάνες. Όπως ακριβώς δηλαδή το έκανε και το ΠΑΣΟΚ, το οποίο όμως πριν λίγους μήνες κατήγγελλε. 
     Αυτή η περικοπή είναι η σελίδα 6 του επικαιροποιημένου προγράμματος σταθερότητας και ανάπτυξης και φέρει την υπογραφή του Υπουργού Οικονομίας της Κυβέρνησης της Νέας Δημοκρατίας, ο οποίος διακηρύσσει τα ακριβώς αντίθετα στην Κομισιόν από αυτά που λέει σήμερα εδώ. 
     Να τον χαίρεστε τον Υπουργό σας!
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΟΣ (Άννα Μπενάκη-Ψαρούδα): Ο Υπουργός Οικονομίας και Οικονομικών κ. Αλογοσκούφης έχει το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή ο κ. Καστανίδης δεν καταλαβαίνει αυτά που διαβάζει μερικές φορές, θα πρέπει να διαβάσει και συνέχεια το τι λέει το πρόγραμμα σταθερότητας και ανάπτυξης.
     Όμως θα καταθέσω την έκθεση και του επιστρέφω βέβαια και όλους τους χαρακτηρισμούς περί ψευδών ισχυρισμών. Πάντως, θα καταθέσω την έκθεση την τελευταία της Ευρωπαϊκής Επιτροπής για την Ελλάδα, είναι στα αγγλικά, δεν έχει μεταφραστεί, όπου δείχνει τις τεράστιες επιτυχίες της πολιτικής σας, καθώς κυβερνούσατε τα τελευταία 20 χρόνια. Δείχνει ότι την περίοδο 1981-2000 ο μέσος ρυθμός ανάπτυξης.....
     ΑΠΟΣΤΟΛΟΣ ΚΑΚΛΑΜΑΝΗΣ: Πάτε στο 1981;
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, γιατί αυτήν την πολιτική επαγγέλθηκε και σήμερα ο κ. Παπανδρέου. Την επανάληψη της ίδιας πολιτικής επαγγέλθηκε. Επανέρχομαι και λέω ότι ο μέσος ρυθμός ανάπτυξης ήταν 1,5%. Ήταν το μεγάλο κατόρθωμα της 20ετούς διακυβέρνησης της χώρας από το ΠΑΣΟΚ. Επαναλαμβάνω 1,5% ήταν για εκείνη την 20ετία ο μέσος ρυθμός ανάπτυξης. 
     Σας λέω ότι θα καταθέσω την έκθεση και θα τα δείτε αυτά.
     (Θόρυβος στην Αίθουσα)
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριοι συνάδελφοι, να έχετε την υπομονή να ακούτε. Όχι μόνο να υβρίζετε, αλλά να ακούτε κιόλας. 
     Το ποσοστό ανεργίας τη «χρυσή» εποχή που κυβερνούσε τη χώρα το ΠΑΣΟΚ ήταν 8%. 
      Είπατε τι έγινε τα τελευταία χρόνια, δηλαδή μετά το 2000. Μετά το 2000, πράγματι, αυξήθηκαν οι ρυθμοί ανάπτυξης. Δεν ήταν 1,5%. Αυξήθηκαν λόγω των ολυμπιακών έργων και λόγω του μεγάλου εκτροχιασμού των ελλειμμάτων που υπήρξαν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Άλλο λένε οι εαρινές προβλέψεις. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):
Οι εαρινές προβλέψεις είναι, κύριε Καστανίδη, αυτές στις οποίες αναφέρομαι. Το λέω, για να καταλαβαίνουμε τι λέμε. 
	ΧΑΡΑΛΑΜΠΟΣ ΚΑΣΤΑΝΙΔΗΣ: Διαβάστε τους πίνακες από το 2000 και ύστερα. 
	ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):
      Πράγματι, λοιπόν, αυξήθηκε ο ρυθμός ανάπτυξης. Τι έγινε, όμως, με την ανεργία; Μέχρι το 2000 ήταν 8%. Το 2001 ήταν 10,8%, το 2002 10,3%, το 2003 9,7% και το 2004 10,3%. Η ανεργία, παρά τους υποτιθέμενους υψηλούς ρυθμούς ανάπτυξης –και πράγματι ήταν υψηλοί οι ρυθμοί ανάπτυξης λόγω των ολυμπιακών έργων- δεν αντιμετωπίστηκε. Η ανταγωνιστικότητα της χώρας είναι η τελευταία στην Ευρωπαϊκή Ένωση -όχι μόνο των δέκα πέντε, αλλά και των είκοσι πέντε- σχεδόν σε πολλούς από τους δείκτες ανταγωνιστικότητας. Αυτά είναι τα κατορθώματα της διακυβέρνησής σας! Αυτά τα κατορθώματα μας υποσχέθηκε σήμερα ότι θα επαναλάμβανε ο κ. Παπανδρέου, αν ο ελληνικός λαός δεν το είχε αντιληφθεί και αν δεν είχε διώξει το ΠΑΣΟΚ από την εξουσία. 
(Στο σημείο αυτό ο Υπουργός κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην Έκθεση με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου, 23 μαθητές και μαθήτριες από το Αμερικανικό Κολέγιο συνοδευόμενοι από δύο καθηγητές. 
	Η Βουλή τους καλωσορίζει. 
      Το λόγο τώρα έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας. 
      ΒΥΡΩΝ ΠΟΛΥΔΩΡΑΣ: Κυρία Πρόεδρε, στις παρατηρήσεις που έκανε ο κ. Καστανίδης σε σχέση με τα γραφόμενα στην έκθεση από τον κ. Αλογοσκούφη ήθελα να πω με καθαρότητα λόγου ότι «ναι, χαιρόμαστε τον κ. Αλογοσκούφη και για τα γραφόμενα!».
      (Χειροκροτήματα από τη Νέα Δημοκρατία)
      Μην έχετε καμιά αμφιβολία, κύριε Καστανίδη, ότι εμείς είμαστε αλληλέγγυοι στις κυβερνητικές πρωτοβουλίες και πράξεις. Θέλω να σας καταγγείλω ότι η αποσπασματική γραφή είναι ίδιον…
      ΑΠΟΣΤΟΛΟΣ ΚΑΚΛΑΜΑΝΗΣ: Στον ποιητικό λόγο δεν υπάρχουν «ιδανικοί αυτόχειρες»!
      ΒΥΡΩΝ ΠΟΛΥΔΩΡΑΣ: Ακούστε, κύριε Πρόεδρε. Θα σας πω. «Ιδανικοί αυτόχειρες» αρνούμαστε να είμαστε. Εσείς προκαλείτε όλη την ελληνική κοινωνία, προκειμένου να ανανεώσει την εμπιστοσύνη της προς το αδιόρθωτο ΠΑΣΟΚ και να γίνει συνολικά η ελληνική κοινωνία «ιδανικοί αυτόχειρες». Αυτό είναι το προκλητικό! Αυτό είναι το άσχημο!
      (Χειροκροτήματα από την πτέρυγα της Νέας Δημοκρατίας)
      Να σας πω γιατί. Είστε αδιόρθωτοι, διότι δεν μπορείτε να συνηθίσετε στο να ζείτε υπό το φως της αλήθειας. Έχετε εθισθεί στο να ζείτε υπό το σκότος του ψεύδους. Αυτό είναι ουσιαστικό πολιτικό πρόβλημα. Τι να κάνουμε; Είπαμε χίλιες φορές σε αυτήν την Αίθουσα, στο δημόσιο λόγο και διάλογο ότι το ΠΑΣΟΚ καθήλωσε με δέκα χρόνια απραγίας την επενδυτική δραστηριότητα στην Ελλάδα. Αναπαύτηκε στους πόρους από την Ευρωπαϊκή Ένωση, στα δάνεια και στα δημόσια έργα για τους Ολυμπιακούς Αγώνες. Αναπαύτηκε σε αυτά και ενεφάνισε εκείνα τα οποία συνομολογεί ο Αλογοσκούφης για το 2004. 
      Ο κ. Παπανδρέου είπε προηγουμένως: Πράξη πρώτη. Δήθεν δημοσιονομική απογραφή. Δύο χρόνια υπάρχει αλληλογραφία, κυρία Πρόεδρε, της Ευρωπαϊκής Ένωσης με τις κυβερνήσεις του ΠΑΣΟΚ: «Γράψτε σωστά τα στοιχεία. Δεν είναι σωστή η αναγραφή σας!» Τα κατέθεσα στα Πρακτικά. Τα είπε και ο Καραμανλής. «Τα στοιχεία σας δεν είναι έγκυρα και μας δημιουργείτε πρόβλημα.» Δύο χρόνια!
      Εμείς όχι μόνο για τις ελληνοευρωπαϊκές σχέσεις έπρεπε να προχωρήσουμε στην απογραφή, αλλά και για το πνεύμα της νοικοκυροσύνης, της ευθύτητας και της αλήθειας, με το οποίο θέλαμε να λειτουργήσουμε κυβερνητικά. 
      Ήταν αναγκαιότητα η απογραφή για να ξέρουμε πού βρισκόμαστε! Δεν μας ενδιέφερε. Δευτερευόντως μας ενδιέφερε, εάν έπεφταν ευθύνες, δηλαδή post mortem. Έτσι κι αλλιώς, την καταστρέψατε την οικονομία. Δεν μας ενδιέφερε να δικάσουμε. 
      Τώρα, εμείς είμαστε υποχρεωμένοι προ αυτής της παρουσίας του κ. Παπανδρέου –πράξη πρώτη, λέει, στο δράμα ή στο έγκλημα από την αναξιόπιστη και καταστροφική Νέα Δημοκρατία, η απογραφή- να πούμε ότι η απογραφή απανταχού της γης είναι η βάση εκκίνησης για όποια οικονομία! 
      Πράξη δεύτερη. Αμφισβητεί την ΟΝΕ η Νέα Δημοκρατία. Εμείς βάλαμε πλάτη για την ΟΝΕ. Και να ξέρετε πώς βάλαμε πλάτη για την ΟΝΕ. Με το να είμαστε μία Αντιπολίτευση που δεν κάναμε μηδενική και δομική αντιπολίτευση. Με προτάσεις συνέχεια εδώ μέσα στηρίζαμε τη διαδικασία για την ΟΝΕ και είπε και ο Αλογοσκούφης και ο Καραμανλής …
      ΚΩΝΣΤΑΝΤΙΝΟΣ ΒΡΕΤΤΟΣ: Τραβεστί οικονομία έχετε! 
      ΒΥΡΩΝ ΠΟΛΥΔΩΡΑΣ: Ακούστε το! Είπε και ο Αλογοσκούφης και ο Καραμανλής ότι η ελληνική Κυβέρνηση μπήκε στην ΟΝΕ με το σπαθί της. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Άλλα λέει εδώ!
      ΒΥΡΩΝ ΠΟΛΥΔΩΡΑΣ: Είναι δήλωση την οποία δεν κάνατε εσείς ούτε όταν με το πλήρωμα του χρόνου έπρεπε να έρθουν οι τύψεις συνειδήσεως και να πείτε «κάναμε λάθος, όταν λέγαμε ΕΟΚ και ΝΑΤΟ το ίδιο συνδικάτο»! Ποτέ δεν το είπατε! 
      (Χειροκροτήματα από την πτέρυγα της Νέας Δημοκρατίας)
      Και μου λέτε κάτι φιοριτούρες και κάτι περιστροφές, δηλαδή ότι ήταν άλλες οι συνθήκες τότε και άλλες οι συνθήκες στη συνέχεια. Οι συνθήκες είναι ίδιες. Εσείς ήσαστε απλώς καιροσκόποι και ανεμόμυλοι! Και θέλατε κατά τις περιστάσεις να έχετε το δικό σας σύνθημα! 
      (Χειροκροτήματα από την πτέρυγα της Νέας Δημοκρατίας)
       Όμως εδώ η ιστορία ομιλεί και η πράξη δεύτερη του εγκλήματος, που λέει ο κ. Παπανδρέου, είναι μια τρύπα στο νερό! Είναι μία αβάσιμη κατηγορία! 
      Τρίτον, πράξη τρίτη, λέει, «προϋπολογισμός αναξιόπιστος». Μιλάμε δηλαδή για προϋπολογισμό ο οποίος –γράψατε- είχε 1,7% έλλειμμα, ενώ στον προϋπολογισμό του 2004 ήταν πάνω από 6%. Γράψατε δημόσιο χρέος 103%, όταν ήταν πάνω από 110%, εκτός από τα αφανή! 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Να μας πείτε για τον δικό σας, τον φετινό! 
      ΒΥΡΩΝ ΠΟΛΥΔΩΡΑΣ: Ο δικός μας προϋπολογισμός εκτελείται κανονικά!
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και τα μέτρα που πήρατε; 
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι! 
      ΒΥΡΩΝ ΠΟΛΥΔΩΡΑΣ: Παρακαλώ! Παρακαλώ! Ακούστε με, αν θέλετε! 
      Και για τα μέτρα σάς είπαμε ότι τα πήραμε σε κατάσταση ανάγκης στην εξής γραμμή, κυρία Πρόεδρε. Προχθές, είπε ο κ. Μακρυπίδης, όσον αφορά το πόσο φιλολαϊκοί είσαστε, ότι έχετε διευρύνει τη φορολογική βάση από ένα εκατομμύριο πολίτες φορολογουμένους στη φορολογία εισοδήματος φυσικών προσώπων και το κάνατε δυόμισι εκατομμύρια πολίτες φορολογουμένους στη φορολογία εισοδήματος φυσικών προσώπων!
      ΑΝΔΡΕΑΣ ΜΑΚΡΥΠΙΔΗΣ: Και νομικών προσώπων!  
      ΒΥΡΩΝ ΠΟΛΥΔΩΡΑΣ: Ακούστε με! Τι απέγινε η θεωρία σας για τους εμμέσους φόρους; 
      ΑΝΔΡΕΑΣ ΜΑΚΡΥΠΙΔΗΣ: Για τα υψηλά εισοδήματα!
      ΒΥΡΩΝ ΠΟΛΥΔΩΡΑΣ: Χαμηλά είναι! Δεν βρίσκετε υψηλόμισθα, κύριε Μακρυπίδη, δυόμισι εκατομμύρια υψηλά εισοδήματα νοικοκυριών! Είναι χαμηλά εισοδήματα χαμηλών νοικοκυριών τα οποία τα «πατήσατε» και γι’ αυτό σας αντάμειψαν με την ψήφο τους στις 7 Μαρτίου και περίπου στην ισοπαλία του 2000 και 2004 είστε ως λαθρεπιβάτες της εξουσίας! Να μην ξεχνιόμαστε για το πώς βρίσκεστε διαχειριστές!
      (Χειροκροτήματα από την πτέρυγα της Νέας Δημοκρατίας)
      Τέλος, προχωρεί ο κ. Παπανδρέου, προκαλώντας και τη λογική και τη μνήμη του ελληνικού λαού, λέγοντας «θα κάναμε κάποιες πράξεις, οι οποίες θα βελτίωναν τη Δημόσια Διοίκηση, θα μείωναν τη γραφειοκρατία, θα αύξαναν τις επενδύσεις, θα μείωναν την ανεργία, θα αύξαναν την ανάπτυξη στην περιφέρεια». Έλεος! 
      Εσείς είστε εκείνοι οι οποίοι φτιάξατε αυτή τη Δημόσια Διοίκηση που πάμε να διορθώσουμε, αυτή τη γραφειοκρατία που πάμε να εξαλείψουμε, αυτήν την κατάσταση στη μη ανάπτυξη της περιφέρειας, αυτήν την κατάσταση στην ανεργία και στις επενδύσεις! Λίγη αυτοκριτική δεν βλάπτει! 
      Κακώς πράξατε και συμβουλέψατε –όσοι συμβουλέψατε- τον κ. Πανανδρέου να έρθει να λάβει το λόγο σήμερα για τα μέτρα, τα οποία είναι μέτρα αναγκαιότητας. Έλεγαν προχθές περί κατάστασης ανάγκης και η πρόκληση παραμένει. Περιμένουμε αν έχετε ιδέες, φαντασία, εκτός από το δημοσιονομικό των ελλειμμάτων, να στηρίξετε την υπόθεση της ελληνικής ανάπτυξης με την Κυβέρνηση που δρα με υπευθυνότητα, καθαρότητα, θάρρος και προπαντός εμμονή στην αλήθεια!  
      Αυτός είναι ο δρόμος σε μια άμιλλα για την πολιτική και ας επιλέξει εσάς ο λαός, όποτε επιλέξει. Γιατί ελέχθη από τον κ. Καστανίδη η φράση: «Θα είναι αύριο Κυβερνήτης». Στα Ισπανικά υπάρχει μια λέξη manana, που σημαίνει αύριο, αλλά το αύριο του άδηλου μέλλοντος. 
      (Χειροκροτήματα από την πτέρυγα της Νέας Δημοκρατίας)
      Manana θα είναι ο κ. Παπανδρέου κυβερνήτης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε…
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, έχει ζητήσει το λόγο ο κ. Κολοζώφ. Για να τηρήσουμε τον Κανονισμό, να μιλήσει ο κ. Κολοζώφ. Μετά θα σας δώσω χρόνο για να κάνετε μια παρέμβαση, από ό,τι καταλαβαίνω.  
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μιλήσω μετά, κυρία Πρόεδρε. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Κολοζώφ έχει το λόγο. 
      ΟΡΕΣΤΗΣ ΚΟΛΟΖΩΦ: Κυρία Πρόεδρε, δύο μέρες τώρα, αλλά δεν είναι μόνο…
      (Θόρυβος στην Αίθουσα)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ. Όχι μεταξύ σας οι διαξιφισμοί τώρα και σε ύφος χαρίεν. Δεν έχω αντίρρηση, αλλά θέλουμε ησυχία.
      Ο κ. Κολοζώφ έχει το λόγο. 
      ΟΡΕΣΤΗΣ ΚΟΛΟΖΩΦ: Κυρία Πρόεδρε, δύο μέρες τώρα -αλλά δεν είναι οι δύο αυτές μέρες μόνο, σχεδόν σε κάθε νομοσχέδιο κάθε φορά που συζητάμε, ιδιαίτερα τα οικονομικά- ακούμε χαρακτηρισμούς και από το κόμμα της Αξιωματικής Αντιπολίτευσης και από την Κυβέρνηση, ο ένας να χαρακτηρίζει τον άλλον με το χειρότερο τρόπο. Το πιο ελαφρύ που ακούστηκε εδώ μέσα είναι: «Είστε ψεύτες». Ακούστηκε και από τις δύο μεριές. Αυτό λέει η Κυβέρνηση προς την Αξιωματική Αντιπολίτευση, αυτό λέει η Αξιωματική Αντιπολίτευση προς την Κυβέρνηση. 
      Εμείς δεν έχουμε κανένα λόγο να αμφισβητήσουμε τα λεγόμενα και της Αξιωματικής Αντιπολίτευσης και της Κυβέρνησης, γιατί η πραγματικότητα είναι ακριβώς αυτή: Πρέπει να σταματήσουμε με αυτό το παιχνίδι, που κάθε φορά που ένα από τα δύο κόμματα είναι στην Κυβέρνηση τα κάνει όλα καλά και κάθε φορά που είναι στην Αντιπολίτευση λυπάται τον ελληνικό λαό και σηκώνει τη σημαία της επανάστασης. Φτάνει πια με αυτή την κοροϊδία! 
      Αυτοί οι χαρακτηρισμοί έχουν μια βάση, γιατί και οι δύο δεν λέτε ψέματα, αλλά κρύβετε από τον ελληνικό λαό την πραγματικότητα, το δρόμο προς τον οποίο θέλετε να πάει η ελληνική κοινωνία. Τον κρύβετε και την τελευταία στιγμή, αφού ανοίξετε το δρόμο, αφού ψηφιστούν οι νόμοι, τους λέτε την αλήθεια. «Ξέρετε, εκχωρούμε κυριαρχικά δικαιώματα στην Ευρωπαϊκή Ένωση». Αυτό γιατί δεν το λέγατε πιο μπροστά, πριν από τις εκλογές; 
      Κυρία Πρόεδρε, η πραγματικότητα είναι –το έχουμε πει πολλές φορές, θα το ξαναπούμε εδώ για να μας ακούσει για άλλη μια φορά ο ελληνικός λαός και να καταλάβει τι γίνεται- ότι αυτή η σκόνη που σηκώνεται, με δήθεν αντιπαραθέσεις και υψηλούς τόνους, δεν έχει να κάνει με την πολιτική που ασκείται σε αυτή τη χώρα, η οποία έχει μια συνέχεια και η οποία διαμορφώνεται μέσα στα πλαίσια της Ευρωπαϊκής Ένωσης και έχει σαν κύριο στόχο την αύξηση των κερδών των μονοπωλίων και την μείωση των δικαιωμάτων των εργαζομένων. 
      Αυτός είναι ο δρόμος που ακολουθούν και τα δύο κόμματα, αυτός είναι ο δρόμος που συμφώνησαν με το Μάαστριχ, που επαναβεβαίωσαν με τη Λισσαβόνα, που συμφώνησαν και με την τελευταία Εαρινή Σύνοδο, η οποία θέλει να υλοποιήσει τη Λισσαβόνα γιατί δεν είναι ικανοποιητικά τα αποτελέσματα της Λισσαβόνας. 
      Το χαρακτηριστικό των αποφάσεων αυτών είναι ακριβώς αυτό: Να μεγαλώσει η κερδοφορία των καπιταλιστών, του κεφαλαίου και να περιοριστούν ακόμα περισσότερο τα δικαιώματα των εργαζομένων. Δεν είναι τυχαία η χθεσινή δήλωση του κ. Μητσοτάκη. Είναι μέσα στο πνεύμα της Λισσαβόνας, η οποία μιλάει για αυτά τα πράγματα, μιλάει για την αύξηση του ορίου συνταξιοδότησης, μιλάει για τη μείωση των κοινωνικών δαπανών. 
      Αυτή είναι η πραγματικότητα. Εκεί κατευθύνεστε και τα δύο κόμματα και πρέπει να σταματήσει πια ο εμπαιγμός προς τον ελληνικό λαό. Πρέπει να σταματήσει αυτό το παιχνίδι, κάθε φορά που πάτε στην Αντιπολίτευση γίνεστε υπερασπιστές του ελληνικού λαού, ενώ όταν είστε Κυβέρνηση ανοίγετε το δρόμο. 


      Σήμερα τι ακούσαμε από τον Πρόεδρο του ΠΑΣΟΚ; Μέμφεται την Κυβέρνηση για τις ιδιωτικοποιήσεις. Δεν είναι αντίθετο με τις ιδιωτικοποιήσεις. Όχι, προς Θεού! Και πώς να είναι αντίθετο, αφού αυτό άνοιξε το θεσμικό δρόμο για τις ιδιωτικοποιήσεις στην Ελλάδα, αυτό άνοιξε το δρόμο για την αλλαγή των εργασιακών σχέσεων στην χώρα μας. Και έρχεται τώρα τιμητής το ΠΑΣΟΚ, να πει στη Νέα Δημοκρατία όχι ότι δεν πρέπει να γίνονται οι ιδιωτικοποιήσεις, αλλά ότι δεν γίνονται σωστά, ότι πρέπει να πάνε σε μεγαλύτερο βάθος, κι ότι δεν έχει στρατηγική η Νέα Δημοκρατία. Μα, κανένας από τους δυο σας δεν έχει δική του στρατηγική. Η στρατηγική είναι της Λισσαβόνας, η στρατηγική είναι της Ευρωπαϊκής Ένωσης και την ακολουθείτε. Και μάλιστα κάθε φορά δίνετε και εξετάσεις –και η Νέα Δημοκρατία και το ΠΑΣΟΚ-, για να τους πείσετε ότι είστε οι καλύτεροι διαχειριστές. Αυτή είναι η πραγματικότητα, κυρία Πρόεδρε.
      ΠΡΟΕΔΡΟΣ ( Άννα Μπενάκη - Ψαρούδα):Το λόγο έχει ο κ. Καστανίδης για μια σύντομη παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κυρία Πρόεδρε, θα είναι σύντομη η παρέμβασή μου.
      Θέλω να ξεκινήσω, κυρία Πρόεδρε, δηλώνοντας ότι εκφράζω την απόλυτη κατανόησή μου και συμπάθεια για όσα λέγονται από την πλευρά της Κυβέρνησης. Εδώ ισχύει πάρα πολύ καλά το «τρικυμία εν κρανίω». Και εκφράζω τη συμπάθειά μου, διότι αντιλαμβάνομαι ότι κάποιος που υπερασπίζεται την αλήθεια θα όφειλε πρώτα απ’ όλα να προστρέχει σε κείμενα. Δεν το κάνει η Νέα Δημοκρατία. Προστρέχει η Αξιωματική Αντιπολίτευση σε κείμενα, ώστε με την ανάγνωσή τους να φαίνεται απολύτως καθαρά τι ακριβώς πράττει η Κυβέρνηση, ποια είναι η διγλωσσία της και η διβουλία της: Άλλα δηλώνουμε στην Ευρωπαϊκή Επιτροπή και άλλα ισχυριζόμαστε ενώπιον της Εθνικής Αντιπροσωπείας και στον ελληνικό λαό. 
      Τώρα πρέπει να πω ότι υπάρχει ο λεκτικός παφλασμός κι ο καλπασμός της λογικής. Ορισμένοι εκ των αγορητών της Νέας Δημοκρατίας ανήκουν στην κατηγορία αυτών που είναι θιασώτες του λεκτικού παφλασμού. Δεν με ενδιαφέρει. Με τη λογική δεν τα έχετε καλά και κυρίως, κύριε Κοινοβουλευτικέ Εκπρόσωπε της Νέας Δημοκρατίας, με την αλήθεια δεν τα έχετε καλά. Κάθε τόσο και λιγάκι λέτε τι δεν κάναμε, μια το έλλειμμα, μια το χρέος, μία ο πληθωρισμός. Σας διαβάζουμε κείμενα, σας λέμε τι λέτε. Ε, θα το υποστείτε για άλλη μία φορά. 
      Μιλήσατε για το έλλειμμα που διαμόρφωσε η Κυβέρνηση του ΠΑΣΟΚ. Θα επικαλεστώ και πάλι το τι λέει ο Υπουργός της Οικονομίας στο αναθεωρημένο Πρόγραμμα Σταθερότητας και Ανάπτυξης. Λέει, λοιπόν, για το 2004, υπό τον τίτλο «Η ελληνική οικονομία το 2004»: «Στον τομέα των δημοσίων οικονομικών το έλλειμμα της γενικής κυβέρνησης διαμορφώθηκε στο 6,1% και το χρέος στο 110,5% του ΑΕΠ. Και τα δύο αυτά μεγέθη παρουσιάζουν απόκλιση από τους στόχους που είχαν τεθεί στο Πρόγραμμα Αναθεώρησης το 2003, κυρίως λόγω της επίπτωσης…» –προσέξτε την αρίθμηση- «…των στατιστικών αναθεωρήσεων, της υπέρβασης των δαπανών που σχετίζονται με τα ολυμπιακά έργα, καθώς και της σημαντικής υστέρησης των εσόδων σε σχέση με τα προϋπολογισθέντα». Κύριοι συνάδελφοι, σας θέτω ένα ερώτημα. Τη λογιστική αναθεώρηση, τη στατιστική αναθεώρηση το 2004 την έκανε η Κυβέρνηση του ΠΑΣΟΚ; Αν δεν κάνω λάθος, την έκανε η Κυβέρνηση της Νέας Δημοκρατίας. Άρα υπεύθυνη για το έλλειμμα  στο 6,1%  είναι η στατιστική και λογιστική αναθεώρηση -ο πρώτος σοβαρός λόγος τον οποίο επικαλείται η Κυβέρνηση- την οποία επέλεξε η Κυβέρνηση της Νέας Δημοκρατίας. 
      Δεύτερον, λέει επίσης στο ίδιο Πρόγραμμα ότι ένας επίσης πολύ σημαντικός λόγος είναι η σημαντική υστέρηση των εσόδων σε σχέση με τα προϋπολογισθέντα. Τους  ελεγκτικούς μηχανισμούς του Υπουργείου Οικονομικών -όπως επίσης και τις αντίστοιχες προβλέψεις ή προσπάθειες- τους διαχειρίστηκε η Κυβέρνηση του ΠΑΣΟΚ; Αν δεν κάνω λάθος, από το Μάρτιο του 2004 κυβέρνηση σ’ αυτή τη χώρα είναι η Νέα Δημοκρατία. Όταν, λοιπόν, ο Υπουργός σας ισχυρίζεται ότι δύο από τους βασικούς λόγους για τη διαμόρφωση του ελλείμματος οφείλονται στις δικές του πράξεις και ενέργειες, στις πράξεις δηλαδή της δικής του Κυβέρνησης, ποία χρεία έχουμε εμείς να υπερασπιστούμε την πολιτική του ΠΑΣΟΚ, όταν το πράττει ο ίδιος ο Υπουργός της Οικονομίας;
      Και για να τελειώνουμε, κυρία Πρόεδρε…
      ΠΡΟΕΔΡΟΣ ( Άννα Μπενάκη - Ψαρούδα): Τελειώνετε παρακαλώ, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Τελειώνω. Άλλωστε, δεν χρησιμοποίησα τον πρώτο μου χρόνο. Τελειώνω όμως με μία φράση. 
    Θα σας πω τώρα μια πάρα πολύ μικρή ιστορία. Μίλησα πριν περί λεκτικού παφλασμού. Υπάρχουν μερικοί που τον υιοθετούν. Ανάμεσα σε αυτούς έχω πληροφορηθεί ότι είναι και ο παριστάμενος Υφυπουργός κ. Δούκας, ο οποίος  θέλοντας να δείξει ποια είναι τα ελλείμματα και πώς διαμορφώθηκαν επέλεξε να καταγράψει μια σειρά έργων, κυρία Πρόεδρε.


     Άρχισε λοιπόν να λέει, έργο τάδε, τόσος προϋπολογισμός, τόση υπέρβαση. Έργο δεύτερο, τόσος προϋπολογισμός, τόση η υπέρβαση. Έργο τρίτο, έργο τέταρτο κλπ.. Έτσι δεν κάνετε, κύριε Δούκα;
     Ανάμεσα σε αυτά, λοιπόν, που επικαλείται και καταγράφει, κυρία Πρόεδρε, θέλω να ξέρει το Σώμα, για να δείτε τι σημαίνει λεκτικός παφλασμός, τι σημαίνει ανευθυνότητα και τι σημαίνει ψεύδος, είναι, κύριε Υπουργέ της Οικονομίας και κύριε Υφυπουργέ, και δυο σχολειά στην Κρήτη, κάπου στο Ηράκλειο. Θέλω να σας διαβεβαιώσω, πως εάν απευθυνθείτε στον αρμόδιο Νομάρχη, θα σας πει ότι τα σχολειά αυτά δεν έχουν γίνει ποτέ, ώστε να έχουμε και υπέρβαση. Ακόμη στο στάδιο των μελετών είναι. Αυτή είναι η σοβαρότητά σας. 
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, 35 μαθητές και μαθήτριες από το 5ο Γυμνάσιο Γαλατσίου συνοδευόμενοι και από δύο καθηγητές.
     Τους καλωσορίζουμε!
     (Χειροκροτήματα στην Αίθουσα)
     Το λόγο έχει ο ορισθείς μόλις πριν από λίγο από τον κ. Αλαβάνο, Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης. 
     ΙΩΑΝΝΗΣ ΔΡΑΓΑΣΑΚΗΣ:  Κυρία Πρόεδρε, φοβάμαι ότι η παρουσία και η τιμή που μας έκανε ο Αρχηγός του ΠΑΣΟΚ να είναι εδώ και η τιμή που μας κάνει ο Υπουργός να είναι επίσης εδώ σήμερα, δε συνέβαλαν σε μία αναβάθμιση της ουσιαστικής συζήτησης που έχουμε, αλλά συνέβαλαν σε μία αναβάθμιση μιας στείρας αντιπαράθεσης δικομματικού χαρακτήρα. 
     Εκείνο που ακούσαμε δηλαδή σήμερα είναι μία προσπάθεια μετακύλισης ευθυνών μακριά από τα πραγματικά προβλήματα. 
     Για την Κυβέρνηση της Νέας Δημοκρατίας για ό,τι γίνεται σήμερα φταίει το ΠΑΣΟΚ. Για τις κυβερνήσεις του ΠΑΣΟΚ μέχρι χθες για ό,τι γινόταν έφταιγε η Κυβέρνηση του κ. Μητσοτάκη. Για την Κυβέρνηση του κ. Μητσοτάκη έφταιγε το ΠΑΣΟΚ του Ανδρέα Παπανδρέου. Είκοσι πέντε χρόνια ο ελληνικός λαός ακούει αυτήν την ιστορία. Δεν την βαρεθήκατε επιτέλους;
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Για μας πίσω από την ευθύνη των διαχειριστών υπάρχουν οι πολιτικές. Το να λες φταίει ο τάδε, αλλά εφαρμόζω την πολιτική του, είναι ένας εμπαιγμός του ελληνικού λαού.
     Φταίνε οι διαχειριστές λοιπόν, είτε ήταν το ΠΑΣΟΚ είτε είναι η Νέα Δημοκρατία. Φταίνε, όμως, κυρίως οι πολιτικές που εφαρμόζονται και φταίνε τα συμφέροντα, τα οποία αυτές οι πολιτικές υπηρετούν. 
     Να αναφέρω παραδείγματα, για να είμαι συγκεκριμένος. Τι πληρώνει σήμερα ο ελληνικός λαός; Δεν πληρώνει μία διαχρονική φοροδιαφυγή; Μπορούμε να ξεχωρίσουμε και να πούμε άλλο η μπλε φοροδιαφυγή και άλλο η πράσινη φοροδιαφυγή; Θα υπήρχε σήμερα η ανάγκη τέτοιων φορολογικών μέτρων, εάν στοιχειωδώς, υπήρχε φορολογική συνείδηση και ισοτιμία σε ό,τι αφορά τα φορολογικά βάρη; Και δεν είναι αυτό ένα πρόβλημα διαχρονικό; Και δεν έπρεπε σήμερα ο κ. Παπανδρέου να εξηγήσει τι από αύριο το πρωί θα μπορούσε να αλλάξει μία ιστορία 20 ετών;
     Δεύτερο παράδειγμα. Εμείς, κυρίως, σηκώσαμε τους τόνους και είπαμε ότι αυτά που επιβάλλει τώρα η Κυβέρνηση με το ΦΠΑ, αυτά που περιμένει να πάρει, είναι εκείνα που έδωσε πριν από λίγο καιρό στις επιχειρήσεις με τη μείωση των φορολογικών συντελεστών. Αλλά και εδώ τι έχουμε; Το 2000 ο φορολογικός συντελεστής για τα μερίσματα ήταν 40%. Το ΠΑΣΟΚ τον έκανε 35% και η Νέα Δημοκρατία τον κάνει 25%. Έχουμε επομένως μία διαρκή αλλαγή του συσχετισμού των φορολογικών βαρών σε βάρος των ασθενέστερων στρωμάτων.
     Άλλο παράδειγμα. Τι άλλο πληρώνει ο ελληνικός λαός πέρα από τη διαχρονική φοροδιαφυγή; Πληρώνει τα υπέρογκα εξοπλιστικά προγράμματα. Διαχρονικά, η χώρα μας είναι η πρώτη στην Ευρώπη και από τις πρώτες στον κόσμο σ’ ό,τι αφορά τις στρατιωτικές δαπάνες. Πόσες φορές δεν είχε υποσχεθεί το ΠΑΣΟΚ, προσωπικά ο κ. Σημίτης, ο κ. Παπανδρέου και άλλοι ότι θα μειωθούν οι στρατιωτικές δαπάνες; Πόσες φορές δεν είπε ο κ. Καραμανλής εδώ μέσα ως Αρχηγός της Αξιωματικής Αντιπολίτευσης τότε, ως μία πηγή εσόδων τη μείωση των στρατιωτικών δαπανών; Πού είναι και ποιος μπορεί να πει στον ελληνικό λαό ότι όλα αυτά τα εξοπλιστικά προγράμματα που κάνουμε είναι προς όφελος, είναι αναγκαιότητα για την εθνική άμυνα της χώρας; Τι δουλειά έχουν με αυτά οι τόσες δαπάνες πια για την παρουσία ελληνικού στρατού σε περιοχές όπου δεν έχουμε δικά μας προβλήματα να επιλύσουμε, αλλά υπηρετούμε άλλες γεωστρατηγικές σκοπιμότητες και πολιτικές;
      Ένα άλλο που πληρώνει σήμερα ο ελληνικός λαός –και απορώ που δεν το λέτε, ούτε η Κυβέρνηση το λέει- είναι οι υπέρογκες δαπάνες για τα ολυμπιακά έργα. Μα ήταν κοινή σας επιλογή οι Ολυμπιακοί Αγώνες. Και ήταν γνωστά τα προβλήματα.
      Σήμερα δειλά-δειλά βγαίνουν διάφοροι επιστήμονες, οικονομολόγοι, παράγοντες, και μιλούν για στρέβλωση της ανάπτυξης που επήλθε. Γιατί δεν είναι μόνο ότι δαπανήθηκαν χρήματα, οι υπερβάσεις, οι πόροι της κοινωνίας κλπ., είναι ότι τεράστια κονδύλια διοχετεύθηκαν στρεβλά σε βάρος της περιφέρειας, σε βάρος μιας ορθολογικής κατανομής των επενδύσεων και των δαπανών.
      Επομένως αυτά θα έπρεπε να συζητάμε. Αν αυτές οι επιλογές γίνονταν και πριν, γίνονται και τώρα, βεβαίως τα αποτελέσματα θα είναι σωρευτικά. Και όλα αυτά θα οδηγήσουν σε μια τεράστια κρίση, ακόμα μεγαλύτερη από αυτή που ζούμε σήμερα.
      Ένα δεύτερο θέμα είναι ότι λέει η Κυβέρνηση της Νέας Δημοκρατίας προς το ΠΑΣΟΚ «μας εμφανίζατε ως πλεονασματικούς προϋπολογισμούς που ήταν ελλειμματικοί, εφαρμόσατε δημιουργική λογιστική». Εμείς λέμε ότι αυτό είναι σωστό. Έρχεται τώρα ο κ. Παπανδρέου και κατηγορεί τη Νέα Δημοκρατία: «Ξαναγράφετε τη δημοσιονομική ιστορία της χώρας, αλλάζετε τον τρόπο εμφάνισης των μεγεθών, όπως σας βολεύει». Και αυτό σωστό είναι.
      Και με ρωτάει εμένα χθες ένας εργαζόμενος σε μια πολιτική ομιλία που έκανα σε μια γειτονιά της Αθήνας και μου λέει: «Καλά, δεν υπάρχει κάποιος τρόπος που να ξέρουμε ότι το δημόσιο χρέος είναι τόσο, ότι τα ελλείμματα είναι τόσα και αυτό να μην αμφισβητείται από κανέναν;». Τι του απαντάτε, αν σας κάνει το ίδιο ερώτημα, κύριοι συνάδελφοι της Νέας Δημοκρατίας και του ΠΑΣΟΚ;
      Εμείς απαντούμε ότι υπάρχει τρόπος. Το έχουμε προτείνει. Να υπάρξει ένα γραφείο προϋπολογισμού στη Βουλή. Γιατί τα δύο μεγάλα κόμματα, λοιπόν, δεν θέλουν να υπάρξει μια τέτοια ρύθμιση, ένα σύστημα κοινά αποδεκτό; Διότι, όταν η Νέα Δημοκρατία κάνει τα δικά της μόνο, όταν το ΠΑΣΟΚ κάνει τα δικά του μόνο, αυτό δεν είναι κοινά αποδεκτό, κοινά συμφωνημένος τρόπος.
      Είναι τυχαίο είναι τεχνοκρατικό το ζήτημα, όπως νομίζουν ορισμένοι; Ή είναι μία από τις βάσεις, ένα από τα στηρίγματα αυτής της στείρας διακομματικής διαμάχης, αυτού του στείρου διακομματικού παιχνιδιού; Μήπως, δηλαδή, αυτό το δημοσιονομικό λογιστικό χάος χρειάζεται, για να επιτρέπει κάθε φορά στην κάθε κυβέρνηση, αν θέλει, να εμφανίζει την οικονομία ως ισχυρή και την επομένη στιγμή υπό χρεοκοπία; Εγώ πιστεύω ότι συμβαίνει το δεύτερο. Διότι αυτό το συζητούμε σε αυτήν την Αίθουσα είκοσι-τριάντα χρόνια τώρα.
      Τέλος θα ήθελα να παρατηρήσω, κυρίες και κύριοι συνάδελφοι, ότι όλα αυτά που συζητάμε εδώ τελικά έχουν ένα άμεσο και συγκεκριμένο κοινωνικό αντίκτυπο. Δεν είναι σωστό ότι όλη η κοινωνία υποφέρει από τα μέτρα. Δεν είναι σωστό αυτό. Τα μέτρα έχουν άνισες επιπτώσεις. Και υπάρχει εδώ ένας αλγόριθμος, μία εξίσωση. Οι επιπτώσεις των μέτρων είναι αντιστρόφως ανάλογες με την κοινωνική θέση του κάθε ανθρώπου. Όσο πιο φτωχός είναι κανείς, θέλω να πω, τόσο πιο πολλά πληρώνει αναλογικά, με βάση αυτά τα μέτρα.
      Για μας σημασία έχει οι εργαζόμενοι, μέσα από όλη αυτήν την εμπειρία που έχουν χρόνια τώρα, και με «πράσινες» λιτότητες και με «μπλε» λιτότητες, όλη αυτήν τη διαχρονική εμπειρία που έχουν, να την αξιοποιήσουν και να δουν ότι χρειάζεται όχι μόνο αντίδραση, αλλά χρειάζεται και μια νέα ενότητα. Ας ψηφίζει ο καθένας ό,τι κόμμα θέλει, ας έχει ό,τι απόψεις θέλει. Πρέπει όμως οι ίδιοι οι εργαζόμενοι να χτίσουν μια ενότητα με βάση κοινά προβλήματα, κοινά αιτήματα, ιδέες που μας πάνε μπροστά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Και επαναλαμβάνω: κόμματα ή συνδικαλιστικές παρατάξεις, που πλειοδοτούν διαιρέσεις μέσα στους εργαζόμενους, που στο όνομα της δικής τους απόλυτης αλήθειας δημιουργούν εμφύλιους πολέμους μέσα στους κοινωνικούς χώρους, δεν υπηρετούν την υπόθεση των εργαζομένων.
      Και ένα τελευταίο…
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Τελειώνω με μια φράση, κύριε Πρόεδρε.
      Εμείς ακούσαμε μ’ ενδιαφέρον ορισμένα στοιχεία που είχε η ομιλία του Αρχηγού του ΠΑΣΟΚ, αν αυτά συνιστούν μια απόφαση μη επανάληψης πολιτικών του παρελθόντος, αλλά είμαι υποχρεωμένος να κάνω την εξής παρατήρηση – και τελειώνω: καθήκον της πολιτικής δεν είναι να εκφράζει απλά, μηχανιστικά την κοινωνική της δυσαρέσκεια. Καθήκον της πολιτικής είναι να διατυπώνει και πολιτικές, που αξιόπιστα να απαντούν στα προβλήματα των εργαζομένων και της χώρας.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστώ, κύριε συνάδελφε.
      Απευθυνόμενος πάλι προς τους κυρίους Κοινοβουλευτικούς Εκπροσώπους θα ήθελα να τους πω ότι ήδη πέρασαν δύο ολόκληρες ώρες από τη στιγμή που είπαμε για τη συμφωνία που είχε γίνει –και τελικά δεν έγινε- των έξι λεπτών και έχει μιλήσει μόνο ένας ομιλητής. 
      ΣΤΕΦΑΝΟΣ ΜΑΝΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Μάνο. 
      Οι Κοινοβουλευτικοί Εκπρόσωποι έχουν την ευχέρεια να μιλάνε. Θα πρότεινα, αφού πάρει ο κ. Τσιόγκας το λόγο, να κάνουμε εξάλεπτο το χρόνο ομιλίας.
      ΘΕΟΦΙΛΟΣ ΒΑΣΙΛΕΙΟΥ: Όχι, κύριε Πρόεδρε. Δεν συμφωνούμε! Σας παρακαλώ πολύ!
      ΠΡΟΕΔΡΕΥΩΝ (Ιωάννης Τραγάκης): Κύριε Βασιλείου, να το κάνουμε εξάλεπτο και βλέπουμε, θα υπάρχει και μια ανοχή στο χρόνο από το Προεδρείο. Να πάρουμε όμως πρώτα την απόφαση για το εξάλεπτο. Είναι είκοσι ένας εγγεγραμμένοι και έχουν μιλήσει μόνο έξι. Δηλαδή, από την ώρα που αναφερθήκαμε σ’ αυτό το θέμα πριν από δύο ώρες, έχει μιλήσει μόνο ένας ομιλητής.
      ΝΙΚΟΛΑΟΣ ΓΚΑΤΖΗΣ: Να πάμε και αύριο, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Θα πάμε και αύριο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έτσι κι αλλιώς, κύριε Πρόεδρε, έχουμε συμφωνήσει ότι η συζήτηση στα άρθρα –και τα άρθρα και οι τροπολογίες- θα γίνει σε μία ενότητα και είπαμε ότι αυτό θα καταλάβει και την αυριανή ημέρα. Συνεπώς ας μην περιορίσουμε –μια και το ζητούν οι συνάδελφοι- σήμερα το λόγο τους. 
      ΒΥΡΩΝ ΠΟΛΥΔΩΡΑΣ: Αυτή είναι μια λύση.
      ΠΡΟΕΔΡΕΥΩΝ (Ιωάννης Τραγάκης): Έχω την αίσθηση ότι αύριο οι τροπολογίες, επειδή έχουν πάρα πολύ μεγάλο ενδιαφέρον, ίσως να μονοπωλήσουν τη συζήτηση. Βέβαια συζητούνται μαζί σήμερα. Να αφήσουμε λοιπόν έτσι το χρόνο με οκτάλεπτο, να ψηφίσουμε σήμερα μια συγκεκριμένη ώρα 15.30΄-16.00΄ τα άρθρα και αύριο να συνεχιστεί ο κατάλογος και να ψηφίσουμε τις τροπολογίες. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Και αυτό μπορεί να γίνει. Όμως, κύριε Πρόεδρε, να ξεκαθαρίσουμε ότι η συζήτηση στα άρθρα είναι μία ενότητα.
      ΠΡΟΕΔΡΕΥΩΝ (Ιωάννης Τραγάκης): Μία ενότητα, βέβαια.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όμως, ό,τι είναι να ψηφίσουμε για τροπολογίες, θα το κάνουμε αύριο.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία.
      ΣΤΕΦΑΝΟΣ ΜΑΝΟΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Μάνο.
      ΣΤΕΦΑΝΟΣ ΜΑΝΟΣ: Θα ήθελα να παρακαλέσω αμέσως μετά τον κ. Τσιόγκα, αν είναι δυνατόν, με την άδειά σας και την άδεια της Βουλής να πάρω το λόγο, διότι είμαι υποχρεωμένος να συμμετάσχω σε μια δημόσια συζήτηση σε άλλο χώρο. 
      ΒΥΡΩΝ ΠΟΛΥΔΩΡΑΣ: Η Βουλή συναινεί.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η Βουλή συναινεί.
      ΠΡΟΕΔΡΕΥΩΝ (Ιωάννης Τραγάκης): Η Βουλή συναινεί, επομένως μετά τον κ. Τσιόγκα θα πάρει το λόγο ο κ. Μάνος. 
      ΣΤΕΦΑΝΟΣ ΜΑΝΟΣ: Ευχαριστώ πολύ, κύριε Πρόεδρε. 
      ΘΕΟΦΙΛΟΣ ΒΑΣΙΛΕΙΟΥ: Γιατί, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Κύριε Βασιλείου, ένας είναι και είναι και Ανεξάρτητος.
      Ορίστε, κύριε Τσιόγκα. Έχετε το λόγο. 
      ΔΗΜΗΤΡΙΟΣ ΤΣΙΟΓΚΑΣ: Οι αυξήσεις που ανακοίνωσε η Κυβέρνηση για τους δημοσίους υπαλλήλους είναι σαν τις αυξήσεις που δώσατε στους συνταξιούχους του ΟΓΑ και το ΕΚΑΣ, δηλαδή, μισό ευρώ την ημέρα εσείς σήμερα και ένα ευρώ την ημέρα το ΠΑΣΟΚ πέρυσι. Αλήθεια σκεφτήκατε ποτέ τι θα κάνουν αυτά τα λεφτά οι συνταξιούχοι, πώς θα τα φάνε με την ακρίβεια η οποία τσακίζει κόκαλα σήμερα; 
      Η Κυβέρνηση ανακοινώνοντας την εισοδηματική της πολιτική δίνει αύξηση στο βασικό μισθό 3,6% στους δημοσίους υπαλλήλους. Όμως πριν από λίγες ημέρες ανακοινώσατε και τα φορολογικά μέτρα τα οποία θα τινάξουν τον πληθωρισμό πάνω από το 3,9%, ενώ η αύξηση που δίνετε στους μισθούς είναι μόλις 3,6% και αυτή στο βασικό και όχι στον καταβαλλόμενο μισθό. 
      Η Κυβέρνηση της Νέας Δημοκρατίας συνεχίζει τις καπιταλιστικές αναδιαρθρώσεις σαν συνέχεια της πολιτικής που εφάρμοζε το ΠΑΣΟΚ τα προηγούμενα χρόνια, μια πολιτική η οποία είναι απαίτηση των βιομηχάνων. Οι καπιταλιστικές αναδιαρθρώσεις έχουν σαν στόχο πρώτα απ’ όλα να χτυπήσουν τις εργατικές κατακτήσεις, τα εργατικά δικαιώματα. 
      Πρώτο ζήτημα ο χρόνος εργασίας. Η Κυβέρνηση προχωρά στην απελευθέρωση του χρόνου εργασίας ξεκινώντας από το εμπόριο, απελευθερώνοντας το ωράριο όπου τα καταστήματα θα δουλεύουν όλο το εικοσιτετράωρο και οι εργαζόμενοι θα γίνουν «λάστιχο». 
      Αυτά τα μέτρα για την απελευθέρωση του ωραρίου δεν αφορούν μόνο τους εργαζόμενους στο εμπόριο, αφορούν και τους αυτοαπασχολούμενους, αφορούν και τους επαγγελματοβιοτέχνες, αφορούν το σύνολο των εργαζομένων. Γιατί αυτοί όλοι θα χάσουν σε λίγο καιρό, αν περάσει αυτή η απελευθέρωση του ωραρίου, και τον ελάχιστο ελεύθερο χρόνο που έχουν και πλέον θα εξαφανιστούν χιλιάδες απ’ αυτούς τους επαγγελματοβιοτέχνες από την αγορά. Γιατί αυτή η απελευθέρωση θα παρασύρει το σύνολο των εργαζομένων, γιατί θα ρυθμίζεται ο χρόνος εργασίας με βάση τις ανάγκες της παραγωγής.
      Αποτέλεσμα αυτής της αντεργατικής πολιτικής θα είναι η γενίκευση της μερικής απασχόλησης, οι συμβάσεις έργου, οι συμβάσεις ορισμένου χρόνου. Θα γενικευθούν τα δεκάωρα και τα δωδεκάωρα, τα ωρομίσθια τα δίωρα, τα τρίωρα.
      Είπε ο κ. Πολύδωρας  πριν  ότι ο προϋπολογισμός εκτελείται κανονικά. Συμπληρώνουμε εμείς, εκτελείτε κανονικά και  τον ελληνικό λαό!
      Επιχειρείται να επαναπροσδιοριστεί ποια είναι η εργάσιμη ημέρα, ποιος είναι ο εργάσιμος χρόνος. Με διάταξη που έχει η οδηγία της Ευρωπαίκής ‘Ενωσης καθορίζεται ανενεργός χρόνος μέσα στο οκτάωρο δηλαδή, ο χρόνος εργασίας θα είναι στη διάθεση του εργοδότη. Και αυτό θα εξαρτάται από το τι θα κάνει ο εργαζόμενος. 
      Δεύτερο ζήτημα, αμοιβές εργαζομένων: Ανάλογα λοιπόν με τον εργάσιμο χρόνο όπως θα τον υπολογίζει ο εργοδότης θα πληρώνεται και ο εργαζόμενος. Με αυτό το σύστημα, με αυτή την επιδίωξη χτυπάτε την καρδιά του συνδικαλιστικού κινήματος της εργατικής τάξης, χτυπάτε τις συλλογικές συμβάσεις, χτυπάτε το σταθερό χρόνο εργασίας, χτυπάτε την ίση αμοιβή, χτυπάτε το διάλειμμα, και πολλά άλλα με θύματα πάντα τους εργαζόμενους. Οι θιασώτες του ευρωμονόδρομου θέλουν να μην πληρώνεται ο ανενεργός χρόνος.
      Συχνά πυκνά γίνονται δηλώσεις από την πλευρά της Κυβέρνησης για αγκυλώσεις που πρέπει να ξεπεραστούν. Αλήθεια, σας ρωτάμε να απαντήσετε, τι θεωρείτε αγκυλώσεις σήμερα; Μήπως θεωρείτε το οκτάωρο και το επτάωρο αγκύλωση; Μήπως θεωρείτε αγκύλωση τη σταθερή εργασία; Μήπως θεωρείτε αγκύλωση το πενθήμερο; Μήπως θεωρείτε αγκύλωση το αίτημα για τριανταπεντάωρο, πενθήμερο, επτάωρο; Μήπως θεωρείτε αγκύλωση την άδεια, τη σύνταξη, το επίδομα άδειας, τα δώρα Χριστουγέννων και Πάσχα; 
      (Στο σημείο αυτό την Προεδρική Εδρα  καταλαμβάνει ο  Δ’ Αντιπρόεδρος της Βουλής κ.  ΦΙΛΙΠΠΟΣ ΠΕΤΣΑΛΝΙΚΟΣ)
      Βεβαίως γνωρίζουμε ότι όλα αυτά θέλετε να τα καταργήσετε όπως σας επιτάσσουν οι βιομήχανοι. Αγκύλωση είναι η δωρεάν υγεία και πρόνοια, η παιδεία και τα κάνατε εμπόριο και σεις και το ΠΑΣΟΚ; 
      Κυρίες και κύριοι το Κομμουνιστικό Κόμμα Ελλάδος προειδοποιεί την εργατική τάξη ότι θέλετε να ισοπεδώσετε τα πάντα, θέλετε να πάρετε πίσω όλες τις κατακτήσεις. Προχωράτε με γοργούς ρυθμούς στην ολική άρση της μονιμότητας. Παραδείγματος χάριν στον ΟΤΕ, στον ΟΣΕ, στη ΔΕΗ, στα ΕΛΤΑ, στους Δήμους λειτουργούν εργολάβοι οι οποίοι απασχολούν περίπου το 30% του συνολικού εργατικού δυναμικού αυτών των Οργανισμών το οποίο δουλεύει με καθεστώς γαλέρας. Στο όνομα της ανεργίας δίνετε τα λεφτά των εργαζομένων στο κεφάλαιο, εφαρμόζοντας όπως λέτε τις ευεργετικές πολιτικές του ΠΑΣΟΚ τις οποίες εσείς καταγγέλλατε. Αυτές καταγγέλλατε και σήμερα και τις εφαρμόζετε με το νι και με το σίγμα. 
      Στις συντάξεις αυξάνετε τα όρια ηλικίας συνταξιοδότησης στα εβδομήντα για να μην προλαβαίνουν να παίρνουν σύνταξη και τους κλέβετε ένα μέρος από αυτές, από το ΛΑΦΚΑ, που πρώτη η Νέα Δημοκρατία το εφάρμοσε και το συνέχισε το ΠΑΣΟΚ. Αυτή η πολιτική που εφαρμόζετε είναι αναγκαία για σας, αλλά και για το κεφάλαιο για να αυξήσει τα κέρδη του. Λέτε ότι τα κάνετε για την ανάπτυξη, όμως τι έδειξαν οι ίδιες πολιτικές που εφάρμοσε το ΠΑΣΟΚ, αλλά και οι δικές σας τα προηγούμενα χρόνια; Ανάπτυξη έγινε, ανάπτυξη κερδών υπήρξε τεράστια, είχαμε όμως παράλληλα και ανάπτυξη της φτώχειας, της ανεργίας, της λιτότητας. Όλα αυτά τα μέτρα είναι για να προχωρήσει το καπιταλιστικό σύστημα.
      Λέτε ότι εάν πιαστούν οι δείκτες και υπάρξει ανάπτυξη θα φάνε και οι φτωχοί. Όχι όσο δυναμώνει το κεφάλαιο τόσο πιο επιθετικό γίνεται. Δεν θα τα πετυχαίνατε όλα αυτά αν δεν υπήρχαν και οι παραδομένες συνδικαλιστικές ηγεσίες οι οποίες βάζουν πλάτη για να περάσουν αυτά τα μέτρα. 
      Ακούσαμε τον κ. Παπανδρέου να κάνει κριτική για το Φόρο Προστιθέμενης Αξίας τον οποίο πρώτο το ΠΑΣΟΚ εφάρμοσε το 1987 και  συνεχίζει με θρησκευτική ευλάβεια να τον εφαρμόζει και η Νέα Δημοκρατία στην ίδια αντιλαϊκή φορομπηχτική πολιτική σε βάρος του ελληνικού λαού. Φωνάζει το ΠΑΣΟΚ για τις ιδιωτικοποιήσεις και το ξεπούλημα που κάνει η Νέα Δημοκρατία σε ό,τι δεν πρόλαβε να ξεπουλήσει το ΠΑΣΟΚ. Ασφαλώς εμείς δεν βλέπουμε καμία απολύτως διαφορά σ’ αυτές τις πολιτικές. 
      Τη Συνθήκη του Μάαστριχτ που αποτελεί και το ευαγγέλιο για τη Νέα Δημοκρατία, το ΠΑΣΟΚ και το Συνασπισμό την προσαρμόζετε στην εθνική νομοθεσία, νομοθετώντας νέα αντιλαϊκά μέτρα τα οποία είναι ενταγμένα στο πρόγραμμα σταθερότητας που έχει υποβάλει η Νέα Δημοκρατία στην Κομισιόν για την περίοδο 2005-2007 με στόχο την αφαίρεση του λαϊκού εισοδήματος ενώ ταυτόχρονα εκχωρείτε προκλητικά προνόμια στο κεφάλαιο. 


Από 35% που ήταν η φορολογία στις ανώνυμες εταιρείες το μειώσατε στο 25% και να δούμε πού θα το φθάσετε. Άλλωστε αυτή η αντιλαϊκή πολιτική δεν επιφέρει μόνο δραστική μείωση μισθών και ημερομισθίων. Τα χαλασμένα προϊόντα και δεν είναι μόνο το γιαούρτι και το μέλι, είναι οι τρελές αγελάδες, είναι τα κοτόπουλα με διοξίνες, είναι τα σάπια τυριά, είναι επικίνδυνα για την υγεία του ελληνικού λαού.  Η καπιταλιστική παραγωγή έχει Θεό το κέρδος και γι’ αυτό λέμε ότι οδηγεί στην ακρίβεια, η οποία τσακίζει κόκαλα και δεν τολμά ο Έλληνας πολίτης να πάει στην αγορά να γεμίσει το καρότσι.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ολοκληρώνω, κύριε Πρόεδρε, με μια τελευταία φράση. 
    Η ενίσχυση της ανταγωνιστικότητας αυξάνει τους κινδύνους για τη δημόσια υγεία. 
    Το Κομμουνιστικό Κόμμα Ελλάδας έγκαιρα προειδοποίησε την εργατική τάξη και την προειδοποιεί ξανά γι’ αυτήν την κατάσταση, η οποία θα χειροτερεύσει το επόμενο διάστημα. Έγκαιρα καταθέσαμε και προβάλαμε τις προτάσεις μας για την κάλυψη των σύγχρονων αναγκών κάθε λαϊκής οικογένειας, οι οποίες δεν μπορεί να είναι κάτω από τα 1200 ευρώ κατώτερο μισθό, από τα 48 ευρώ κατώτερο μεροκάματο και από τα 960 ευρώ κατώτερη σύνταξη. Δεν μπορεί να είναι το Ταμείο Ανεργίας κατώτερο από το 80% του βασικού μισθού, δηλαδή, του μισθού που προτείνουμε εμείς και όχι του εξευτελιστικού μισθού που υπάρχει σήμερα των 570 ευρώ.
    ΠΡΟΕΔΡΕΥΩΝ (Φίλιππος Πετσάλνικος): Κύριε Τσιόγκα, σας παρακαλώ ολοκληρώστε, για να δοθεί η δυνατότητα σε όλους τους συναδέλφους να τοποθετηθούν.
    ΔΗΜΗΤΡΙΟΣ ΤΣΙΟΓΚΑΣ: Είναι η τελευταία μας πρόταση.
    Λέμε επίσης, το αφορολόγητο να είναι στα 15.000 ευρώ και στα 5.000 ευρώ αφορολόγητο για κάθε παιδί, έτσι που να μπορεί να ανασάνει η κάθε εργατική λαϊκή οικογένεια. 
    Ευχαριστώ.
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Στέφανος Μάνος.
    ΣΤΕΦΑΝΟΣ ΜΑΝΟΣ: Κύριοι συνάδελφοι, θα περιοριστώ σε πολύ λίγες παρατηρήσεις, αφού σας ευχαριστήσω για τη δυνατότητα που μου δόθηκε να προταχθεί η ομιλία μου, δεδομένου ότι έχω μια υποχρέωση από την οποία δεν μπορώ να λείψω.
    Είναι προφανές όταν μιλούμε για ελλείμματα, ότι τα έσοδα του δημοσίου δεν επαρκούν για να καλύψουν τις δαπάνες. Έτσι προκύπτουν τα ελλείμματα. 
    Το πρώτο, λοιπόν, ερώτημα είναι πώς αντιμετωπίζεται η κατάσταση. Εγώ υποστηρίζω –το έχω υποστηρίξει πάρα πολλές φορές- ότι η πρώτη προσπάθεια πρέπει να είναι ο περιορισμός στις δαπάνες. Αυτή έπρεπε να είναι η τακτική που θα ακολουθήσει η Κυβέρνηση. 
    Έχω ακούσει τον τελευταίο καιρό και τον Πρωθυπουργό και τον Υπουργό Οικονομίας να υποστηρίζουν ότι έχουν περιορίσει τις δαπάνες και τις σπατάλες. Η δική μου σύντομη πείρα μου έχει διδάξει, κύριοι συνάδελφοι, ότι όταν περιορίζεις τις δαπάνες, αυτό συνοδεύεται από οιμωγές και διαμαρτυρίες. Εγώ οιμωγές και διαμαρτυρίες δεν έχω διαπιστώσει και συνεπώς είμαι βέβαιος ότι δεν έχει γίνει περικοπή δαπανών, διότι περικοπή δαπανών χωρίς διαμαρτυρίες και αντιδράσεις είναι αδύνατον να γίνει. 
    Όταν, λοιπόν, μια κυβέρνηση ξεκινά με την παραδοχή ότι δεν πρόκειται να στενοχωρήσει κανέναν ή θα προσπαθεί να μην στενοχωρήσει κανέναν, είναι πάρα πολύ δύσκολο να κάνει περικοπές δαπανών.
      Τη Δευτέρα επέστρεφα από μια ευρωπαϊκή χώρα, μέλος της Ευρωπαϊκής Ένωσης, μια από τους πλουσιότερες χώρες στην Ευρώπη και συνταξίδευε μαζί μου ο πρέσβης αυτής της χώρας, ο οποίος επέστρεφε στην Ελλάδα. Ο πρέσβης αυτής της χώρας, που έχει ένα κατά κεφαλή εισόδημα σχεδόν διπλάσιο από το ελληνικό, ταξίδευε στην οικονομική θέση. Οι δικοί μας πρέσβεις σε ποια θέση ταξιδεύουν; Σας το φέρνω ως ένα μικρό παράδειγμα, ασήμαντο, για να έχετε την αίσθηση του πως συμπεριφέρονται πλούσιες χώρες χωρίς ελλείμματα, χωρίς χρέη και πως συμπεριφερόμαστε εμείς. Γιατί μην έχετε την παραμικρή αμφιβολία ότι όχι μόνο οι πρέσβεις, αλλά και οι επικεφαλείς των ΔΕΚΟ, οι διευθυντές, οι παρατρεχάμενοι, όλοι αυτοί ταξιδεύουν στη διακεκριμένη θέση των αεροπλάνων. Αυτή είναι μια μικρή και ασήμαντη λεπτομέρεια. 
      Δεν άκουσα, λοιπόν, την Κυβέρνηση να κάνει οτιδήποτε προς αυτή την κατεύθυνση. Μιλώ για απλά πράγματα. 
      Έρχομαι τώρα στο χώρο της αύξησης των φόρων, που είναι ο άλλος τρόπος να καλύψεις ενδεχόμενα ελλείμματα και άμεσος τρόπος, διότι υπάρχουν και μακροχρόνιοι τρόποι. 
      Ας αναφερθώ πρώτα στους μακροχρόνιους. Είναι φανερό ότι τα έσοδα έχουν πέσει, διότι ο μηχανισμός του Υπουργείου Οικονομικών για την είσπραξη είναι σε διάλυση.
    Δεν ήταν ποτέ ιδιαίτερα καλός, αλλά τώρα αποδιαλύθηκε  με αλλαγές προσώπων, με εφαρμογή ίσως κομματικών κριτηρίων –δεν ξέρω τι άλλο- πάντως το σύστημα δεν λειτουργεί.
      Δεν έχω δει την Κυβέρνηση να κάνει οτιδήποτε προς αυτήν την κατεύθυνση. Θα μου πείτε ότι αυτό είναι κάτι μακροχρόνιο και δεν αλλάζει από τη μία μέρα στην άλλη, αλλά από κάπου πρέπει ν’ αρχίσεις. Δεν έχει αρχίσει, παρά τις υποσχέσεις περί «νέου κράτους» -δεν θυμάμαι την ακριβή φράση που είχε χρησιμοποιήσει η Κυβέρνηση- ούτε εδώ υπάρχει προσπάθεια για μακροχρόνια αποκατάσταση ή ρύθμιση αυτού του προβλήματος.
      Η Κυβέρνηση ακολούθησε την εξής διαδικασία: Επέβαλε αύξηση –διότι από εκεί είναι το μεγαλύτερο έσοδο- του ΦΠΑ. Έχω την αίσθηση ότι δεν την καταλαβαίνω την Κυβέρνηση και θα σας πω δυο λόγια γιατί δεν την καταλαβαίνω. Δεν την καταλαβαίνω, διότι μιλά συνεχώς περί αξιοπιστίας. 
      Μα, θυμάμαι καλά ότι κατά τη συζήτηση του προϋπολογισμού πριν από τρεις μήνες ο Υπουργός Οικονομίας δήλωσε κατηγορηματικά σ’ αυτήν την Αίθουσα ότι δεν θα αυξηθεί ο ΦΠΑ. Αυτό έγινε πριν από τρεις μήνες.
      Πριν από λιγότερο δύο μήνες –δεν θυμάμαι πότε ακριβώς είναι- πέρασε εδώ το φορολογικό νομοσχέδιο της Κυβέρνησης και εκεί υποστήριξα ότι θα έπρεπε να μειωθούν πολύ περισσότερο οι φόροι στην επιχειρηματική δράση, όχι για τους επιχειρηματίες αλλά για τις επιχειρήσεις. Να μειωθούν πολύ περισσότερο οι φόροι και ως αντιστάθμισμα να αυξηθούν οι φόροι σε κάτι που είναι βλαπτικό, στα τσιγάρα και στα ποτά.
      Τότε, εδώ στην Αίθουσα –πάλι μιλώ για την αξιοπιστία- ο κ. Ρεγκούζας, ο Υφυπουργός Οικονομικών, σηκώθηκε και είπε ότι αποκλείεται να συμβεί κάτι τέτοιο, να επιβληθεί, δηλαδή, φόρος στα τσιγάρα και στα ποτά και κατέληξε με το γνωστό του χιούμορ λέγοντας «ας έρθει ο Μάνος στην Κυβέρνηση να εφαρμόσει τις ιδέες του». 
      ΙΩΑΝΝΗΣ ΜΑΝΩΛΗΣ:  Στο πετρέλαιο είπε ότι θα διπλασιαστεί ο φόρος. 
      ΣΤΕΦΑΝΟΣ ΜΑΝΟΣ: Βλέπουμε, λοιπόν, τώρα ότι αυξάνονται οι τιμές στα τσιγάρα και τα ποτά –βέβαια δεν έχω έρθει στην Κυβέρνηση- μολονότι μας βεβαίωσε ο κ. Ρεγκούζας ότι δεν θα το κάνει αυτό.
      Αυτά, λοιπόν, τα πράγματα δεν τα καταλαβαίνω.
      Έρχομαι τώρα σε ένα πρακτικό ζήτημα, διότι ελπίζω τουλάχιστον ότι οι περισσότεροι από εμάς είμαστε πρακτικοί άνθρωποι. Αυξάνεται το ΦΠΑ κατά μία ποσοστιαία μονάδα. Αν πάρετε ένα τυπικό μεγάλο σούπερ-μάρκετ –το «CARREFOUR», το «Βασιλόπουλο» ή το «Σκλαβενίτη»- να έχετε υπ’ όψιν σας ότι έχει περίπου δέκα χιλιάδες, δώδεκα χιλιάδες είδη μέσα στο μαγαζί. 
      Λέει, λοιπόν, ο κ. Αλογοσκούφης, ο καθηγητής κ. Αλογοσκούφης, «μα, έχουν ηλεκτρονική επεξεργασία των στοιχείων τους». Ασφαλώς και έχουν και μπορούν να κάνουν τον πολλαπλασιασμό γρήγορα, αλλά κάποιος πρέπει να πάει να κολλήσει στα ράφια δώδεκα χιλιάδες καινούργιες ετικέτες και να μην κάνει λάθος. Έχετε την εντύπωση ότι όταν θα γίνει αυτό, δεν θα στρογγυλέψουν οι τιμές; Έχετε την εντύπωση ότι όταν αυξάνεις δώδεκα χιλιάδες είδη, θα τα αυξήσεις έτσι απλά χωρίς στρογγύλεμα; 
      Δηλαδή, μου είναι ελαφρώς δυσνόητο γιατί επελέγη ως τρόπος είσπραξης χρημάτων η αύξηση κατά μία μονάδα του ΦΠΑ. Εκατό φορές θα έλεγα –για να ευχαριστήσω τον κ. Μανώλη ο οποίος έφυγε- να βάλει ισοδύναμο φόρο στη βενζίνα και μόνο και πουθενά αλλού. Θα ήταν απείρως καλύτερο. Αφήστε που λένε μερικοί ότι είναι άδικοι οι φόροι στη βενζίνα. 
      Όμως, όπως και να το κάνουμε κύριοι συνάδελφοι, τη βενζίνα τη χρησιμοποιούν τα ΙΧ μόνο και είναι εκείνοι που δεν χρησιμοποιούν τα λεωφορεία και τα μέσα μεταφοράς. Δεν είναι απαραιτήτως οι φτωχότεροι εκείνοι που χρησιμοποιούν ΙΧ αυτοκίνητα και θα πλήρωναν βενζίνη ανάλογα με τη χρήση που κάνουν. Θα ήταν μία φορολογία απλή, ξεκάθαρη που δεν θα επηρέαζε χιλιάδες τιμές όπως θα συμβεί τώρα. 
      Κύριε Πρόεδρε, θα ήθελα μια πολύ μικρή ανοχή στο χρόνο, διότι θα ήθελα να φύγω μετά. 
      Η Κυβέρνηση κάνει δύο άλλα παράδοξα πράγματα. Αυξάνει την τιμή των πολύ φθηνών τσιγάρων. Δηλαδή, ένα πακέτο τσιγάρα που κάνει σήμερα ένα ευρώ θα κάνει εφεξής 1,70 ευρώ, δηλαδή 70% αύξηση. 
      ΒΥΡΩΝ ΠΟΛΥΔΩΡΑΣ: Αύξηση 65%. 
      ΣΤΕΦΑΝΟΣ ΜΑΝΟΣ:  Ναι, αύξηση 65%. 
      Αντίθετα, ένα κουτί τσιγάρα που κάνει 2,5 ευρώ σήμερα, δεν θα αυξηθεί καθόλου.
      Είπε ο Πρόεδρος του ΠΑΣΟΚ, χωρίς να κατονομάσει, ότι έχουν παρέμβει ξένες εταιρείες. Εγώ γνωρίζω ότι εδώ και πολλά χρόνια η «ΡHILIP MORRIS», η εταιρεία που έχει αγοράσει και τον «Παπαστράτο», ζητά την επιβολή ενός τέτοιου φόρου.
      Και αναρωτιέμαι: Εφαρμόζουμε την πολιτική της «Philip Morris» εδώ; Δεν το καταλαβαίνω. Αν μου έλεγε κάποιος ότι θα αυξηθεί σημαντικά ο ειδικός φόρος στα τσιγάρα, έτσι ώστε το τσιγάρο του ενός ευρώ να πάει στο 1,70, θα έλεγα «μπράβο», γιατί τότε το τσιγάρο των 2,50 ευρώ θα πήγαινε στα 4 ευρώ. Θα έλεγα ότι κάνουμε πολιτική. Αυτό είναι άσκηση πολιτικής. Αλλά ότι θα ακριβύνω το πακέτο του ενός ευρώ στο 1,70 και θα αφήσω τα ακριβά, τα εισαγόμενα ή τις ξένες μάρκες, αυτό σας βεβαιώνω ότι δεν το καταλαβαίνω καθόλου. Και αναρωτιέμαι: Εσείς το καταλαβαίνετε; Πώς θα το υποστηρίξετε αυτό; Εγώ ζητώ από την Κυβέρνηση να αποσύρει τώρα αυτήν την τροπολογία –πρόκειται περί αίσχους- και να τη διορθώσει.
      Λέω προκαταβολικά, κύριε Υπουργέ, θέλετε να αυξήσετε σημαντικά τον ειδικό φόρο για όλα τα τσιγάρα; Μαζί σας. Θα εισπράξετε και τρεις-τέσσερις-πέντε φορές περισσότερα από όσα λέτε. Αλλά όχι αυτό το αίσχος.
      Και θα κάνω και μια τελευταία παρατήρηση για τον ΟΠΑΠ. Ο ΟΠΑΠ, κύριοι συνάδελφοι, είναι μονοπώλιο. Πώς συμβαδίζει αυτό με τη δεδηλωμένη πολιτική της Νέας Δημοκρατίας ότι τα μονοπώλια δεν θα ιδιωτικοποιηθούν; Το καλύπτουν τάχατες με το να βάζουν πλειοψηφία στο διοικητικό συμβούλιο. Αλλά αυτά είναι σαχλαμάρες. Η ουσία είναι ότι η πλειοψηφία θα ανήκει σε ιδιώτες. Και αν μεν αυτό σημαίνει ότι θα καταργηθεί το μονοπώλιο, μαζί σας, κύριε Υπουργέ. Αν, όμως, πρόκειται να διατηρήσετε το μονοπώλιο και απλά εδώ το μεταφέρετε σε ιδιωτικά χέρια, εκεί είμαι αντίθετος. Το ξεκαθαρίζω αυτό το θέμα. 
      Ευχαριστώ πάρα πολύ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Θεόφιλος Βασιλείου έχει το λόγο.
      ΘΕΟΦΙΛΟΣ ΒΑΣΙΛΕΙΟΥ: Πρώτα απ’ όλα, κύριε Πρόεδρε, θέλω να εκφράσω το παράπονό μου, γιατί παρ’ ότι το επιτρέπει ο Κανονισμός της Βουλής, θα πρέπει να τον χειρίζεται έτσι το Προεδρείο, ώστε να μιλούν και οι Βουλευτές. Η Βουλή δεν είναι Βουλή μόνο Κοινοβουλευτικών Εκπροσώπων, δεν είναι Βουλή παρεμβαινόντων στελεχών υψηλού επιπέδου. 
      Ελέχθη από τον Υπουργό Οικονομίας και Οικονομικών και είναι αδιαμφισβήτητη πραγματικότητα ότι η χώρα έχει πλεονεκτήματα. Σαφώς, όμως, έχει και υποχρεώσεις. Άκουσα με προσεκτική ακρίβεια, με θρησκευτική ευλάβεια μπορώ να πω, την όλη συζήτηση που διημείφθη και χθες και σήμερα και ασφαλώς άκουσα πολύ προσεκτικά και τον Πρόεδρο του ΠΑΣΟΚ, τον κ. Παπανδρέου και κυρίως τον Κοινοβουλευτικό Εκπρόσωπο, κ. Καστανίδη και με εξέπληξαν και οι δύο δυσάρεστα. Ο μεν ένας, ο κ. Παπανδρέου, γιατί τελικά δεν πείθει αν είναι εδώ στην Ελλάδα ή στο εξωτερικό, ο δε ο κ. Καστανίδης για την εμπάθεια των λόγων και για την προσπάθεια αποδόμησης του προσώπου του Πρωθυπουργού και του Υπουργού της Εθνικής Οικονομίας. 
      Πρέπει να αναφερθώ σε ορισμένα στοιχεία. Αυτά τα στοιχεία είναι αδιαμφισβήτητα. Το γιατί έγινε η απογραφή το έχουμε πει χίλιες φορές εδώ. Εγώ υποστηρίζω μία άποψη, ότι για την απογραφή πρέπει να είναι ενήμερος ο ελληνικός λαός, πέραν της Ευρώπης και πέραν των άλλων δεδομένων των κομματικών σκοπιμοτήτων που αναφέρονται εδώ. Ο ελληνικός λαός είναι ο ιδιοκτήτης της οικονομίας, ο ελληνικός λαός είναι ο ιδιοκτήτης της χώρας και οφείλουμε να του πούμε σε ποια ακριβώς κατάσταση είναι η οικονομία της χώρας, πέραν της αρχής που χρειάζεται να διαμορφώνεται, προκειμένου να λύνεις το γενικότερο πρόβλημα.
      Ασυνέπεια, αναλήθειες, σχετικά με το έλλειμμα. Είναι ψέμα ότι ενεφανίζετο το 2001 έλλειμμα 1,2% και το πραγματικό έλλειμμα ήταν 3,6%; Είναι ψέμα ότι ο κ. Σημίτης από αυτό το έδρανο, ως Πρωθυπουργός της χώρας, μιλούσε για πλεονασματικό προϋπολογισμό το 2002 και το έλλειμμα ήταν 4,1%; Είναι ψέμα ότι το 2003 ενεφανίζετο έλλειμμα 4% προς την Ευρώπη -κύριε Καστανίδη, πού είστε να με ακούσετε;- και το πραγματικό ενεφανίζετο στο 6,1%; Είναι ψέμα ότι το έλλειμμα σήμερα τρέχει στο 6,3%; Ποιος τα έφτιαξε αυτά; Ο Καραμανλής και η Νέα Δημοκρατία; Λίγη ντροπή και περίσσια θάρρους και γενναιότητας χρειάζεται.
      Επαγγελθήκαμε δημοσιονομική διαφάνεια, δημοσιονομική ισορροπία. Για να γίνει αυτό και για να εξασφαλιστεί το πρόγραμμα της επόμενης διετίας, το πρόγραμμα σταθεροποίησης, δεν είναι μόνο η άποψη της Κυβέρνησης που υποβάλλει αυτό το πρόγραμμα. Χρειάζεται να το στηρίξει σύσσωμος ο πολιτικός κόσμος. Και ξέρετε ότι πρέπει να το στηρίξουμε. Δεν χρειάζονται συκοφαντίες και ύβρεις, ούτε τα προβλήματα λύνονται με συκοφαντίες και ύβρεις, πολύ περισσότερο μάλιστα, γιατί δεν ακούει ο ελληνικός λαός εκείνους που υβρίζουν και συκοφαντούν. 


      Εκτιμά πολύ περισσότερο εκείνους που προσπαθούν. Συνδρομή χρειάζεται, περίσσια θάρρους και γενναιότητας όπως είπα προηγουμένως.
      Τους εργαζόμενους τους ανακαλύπτει το ΠΑΣΟΚ όταν είναι στην αντιπολίτευση. Το 1981 όταν παρελήφθη η κυβέρνηση από το ΠΑΣΟΚ τότε οι εργαζόμενοι ήταν στο 71% του μέσου όρου του κοινοτικού εισοδήματος. Το 2004 οι εργαζόμενοι ήταν στο 67% του μέσου όρου του κοινοτικού εισοδήματος. Θα μου απαντήσει κανείς αν οι αυξήσεις που θα εδίδοντο σήμερα ήταν στο ύψος του 30% και όχι στο 3% με την κοινωνική ευαισθησία του ΕΚΑΣ προς του συνταξιούχους και αγρότες στο 6%, αν εδίδετο 30% θα ισοσκελίζαμε τη διαφορά που έχουμε από το μέσο κοινοτικό εισόδημα; Βεβαίως όχι. Και βεβαίως είναι γεγονός το ότι παραμένουν καθηλωμένοι την τελευταία εικοσαετία όντας μέλη της Ευρωπαϊκής Κοινότητας. Δεν έζησε ο Έλληνας την ευμάρεια της ισχυρής Ελλάδας που επαγγέλετο  η κυβέρνηση Σημίτη. 
      Έχουμε σαφείς στόχους που μιλάνε για προώθηση γενικευμένου πλαισίου συνεργασίας του δημόσιου με τον ιδιωτικό τομέα. Ενίσχυση της επιτάχυνσης της απορροφητικότητας στο Γ΄ Κοινοτικό Πλαίσιο Στήριξης. Αξιοποίηση της περιουσίας του δημοσίου. Αναδιαμορφώνουμε τις δημόσιες επιχειρήσεις για περιορισμό της κρατικής σπατάλης. Κάναμε αναπτυξιακό νόμο και φορολογικό σύστημα που ενεργοποιούμενα θα αποδώσουν τους συγκεκριμένους στόχους. Περιορίζουμε το μερίδιο συμμετοχής του δημόσιου τομέα στο 1% κάθε χρόνο στην οικονομία και ασφαλώς ενισχύουμε την ανταγωνιστικότητα.
      Μίλησε ο κ. Καστανίδης για αλήθειες. Όταν μιλάει στέλεχος του ΠΑΣΟΚ και πρώην Υπουργός για αλήθεια, καλύτερα θα είναι να περάσει μεταμφιεζόμενος από ένα καφενείο να ρωτήσει τον κόσμο τι σήμαινε αλήθεια στα είκοσι χρόνια του ΠΑΣΟΚ. Αλήθεια το λέτε κύριε Καστανίδη; 
      Προσποίηση μνήμης απίστευτη και κυρίως επιλεκτική μνήμη όσον αφορά την κριτική στην Κυβέρνηση και την έλλειψη ανάγκης έστω και μιας συγνώμης προς τον ελληνικό λαό. 
      Θα ήθελα να ρωτήσω είναι ψεύδος ότι 700.000.000 οφειλόταν στην ΑΤΕ και δεν αναγραφόταν στον προϋπολογισμό και 400.000.000 στο Ταμείο Νομικών; Είναι ψεύδος ότι οφείλατε 2.000.000.000 στα νοσοκομεία και δεν τα εγγράψατε; Είναι ψεύδος ότι χρωστούσατε 600.000.000 στις εξισωτικές αποζημιώσεις των αγροτών και δεν το εγγράψατε; Είναι ψεύδος ότι αφήσατε έξω τις ευρωεκλογές με 120.000.000; Χρωστούσατε στα ΚΤΕΛ 600.000.000 για μεταφορά μαθητών. Μπαταχτσή κάνατε το κράτος. Είναι ψεύδος ότι χρωστούσατε στα ασφαλιστικά ταμεία 600.000.000; Ποιος θα μου απαντήσει επιτέλους;
      Ξέρετε κύριοι συνάδελφοι του ΠΑΣΟΚ, πόσα χρωστά σήμερα ο ελληνικός λαός; Ξέρετε πόσο είναι το δημόσιο χρέος το οποίο δεν αμφισβητήθηκε; Είναι 202.000.000.000 ευρώ μεταφραζόμενο σε 18.000 ευρώ για κάθε Έλληνα πολίτη και για κάθε παιδί που γεννιέται. Ο Καραμανλής το έκανε αυτό; 
      Είναι ανάγκη επιτέλους να συμφωνήσουμε σε ένα τρόπο επικοινωνίας. Είναι ανάγκη επιτέλους να δώσουμε την αίσθηση της κοινής πορείας και δεν θέλουμε φιλεργατική, φιλοαγροτική, γενικότερα φιλοκοινωνική πολιτική σε επίδειξη δύναμης και ενδιαφέροντος από το ΠΑΣΟΚ. Το ΠΑΣΟΚ έδωσε τις εξετάσεις του και απέτυχε.
      Η κοινωνία σήμερα, δυστυχώς, εισπράττει τα επίχειρα των δικών σας πράξεων. 
      Άκουσα τον κ. Παπανδρέου να αναφέρεται σε στόχους, σε προτάσεις και μου δίνει την αίσθηση ότι δεν ήταν εδώ ο κ. Παπανδρέου, ως Υπουργός των κυβερνήσεων Παπανδρέου και Σημίτη, δεν κατενόησε τι έκαναν τότε οι κυβερνήσεις. 
      Αφού ρωτήσω πρώτα γιατί δεν έγιναν όλα αυτά, κυρίως, την τελευταία δεκαετία τα οποία επαγγέλλεται ο κ. Παπανδρέου ότι θα τα κάνει, είμαι υποχρεωμένος να τον ρωτήσω ένα πράγμα για τους εργαζόμενους: Ήξερε τι υπέγραφε όταν με πράξη νομοθετικού περιεχομένου ο κ. Σημίτης ως Υπουργός Οικονομικών το 1987 και στη συνέχεια Πρωθυπουργός απαγόρευε τις αυξήσεις τους εργαζομένους; Οι πολιτικές αμαρτίες του παρελθόντος δεν πρόκειται να εξαλειφθούν με τις εκλογές της 7ης Μαρτίου 2004, με τίποτα. 
      Παραμένουν πολιτικές αμαρτίες και θα σας κατατρύχουν σε όλο το χρονικό διάστημα της πολιτικής σας ζωής. 
      Νομίζω ότι υπάρχει απόλυτη ανάγκη σύμπραξης. Υπάρχει απόλυτη ανάγκη να μην παίζεται η γάτα με το ποντίκι εδώ στη Βουλή. Υπάρχει ανάγκη η Αξιωματική, η μείζων αλλά και η ελάσσων Αντιπολίτευση να κατανοήσει ότι η κατάσταση στην οποία βρίσκεται η χώρα είναι εκπληκτικά δύσκολη. 
      Ο κόσμος έχει εμπιστοσύνη στον Καραμανλή και στην Κυβέρνησή του. Δεν μπορεί να μεταβιβάζετε ευθύνες στην ελληνική κοινωνία που στηρίζει τον Καραμανλή υβρίζοντας την Κυβέρνησή του. Ο κόσμος, η κοινωνία, οι Ελληνίδες και οι Έλληνες αντιλαμβάνονται ότι η θετική συνδρομή στην κοινή πορεία εκτιμάται δεόντως και βάσει αυτού θα κριθούμε αύριο για την προσφορά μας στην πολιτική. Γι’ αυτό κρίνεται ο Καραμανλής θετικά. Σας καλούμε σε αυτήν την ανορθωτική πορεία της χώρας και σας καλούμε, επιτέλους, κατανοούντες τις δικές σας ευθύνες, να συνδράμετε σε αυτήν την τεράστια και δημιουργική προσπάθεια.
      Ευχαριστώ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος, κ. Βεργίνης.
    ΞΕΝΟΦΩΝ ΒΕΡΓΙΝΗΣ: Κύριε Υπουργέ, κυρία και κύριοι συνάδελφοι, σήμερα, αλλά και από χθες, άρχισε η συζήτηση ενός νομοσχεδίου που έχει φέρει η Κυβέρνηση, που περιλαμβάνει τρεις ενότητες. Η πρώτη ενότητα που αναφέρεται στην εναρμόνιση της ελληνικής νομοθεσίας με την οδηγία 2003/96 Ε.Κ. (δηλαδή των Ευρωπαϊκών Κοινοτήτων), η δεύτερη ενότητα που αναφέρεται στην εισοδηματική πολιτική του έτους 2005 και η τρίτη ενότητα που αναφέρεται στο κεφάλαιο όπου περιλαμβάνονται διάφορα θέματα οικονομικής πολιτικής.
    Η συζήτηση, απ’ ό,τι όλοι καταλάβαμε, περιορίστηκε κατά βάση, 99% στη δεύτερη ενότητα. Είναι λογικό δεδομένου ότι η εισοδηματική πολιτική της Κυβέρνησης του έτους 2005 έχει πολύ ενδιαφέρον για όλους μας και βεβαίως περισσότερο για τον ελληνικό λαό. Όμως και η πρώτη ενότητα, σαφέστατα, είναι πολύ σημαντική δεδομένου ότι η Κυβέρνηση δίνει μαθήματα σοβαρής κυβερνητικής πολιτικής, αλλά και αλληλεγγύης και συνεργασίας με την Ευρωπαϊκή Ένωση, αφού μέσα σε λίγο χρονικό διάστημα έρχεται να εναρμονίσει πράγματι την ελληνική νομοθεσία προς τα κοινοτικά κεκτημένα.
    Εξίσου και η τρίτη ενότητα, σαφέστατα, έχει μεγάλη σημασία δεδομένου ότι ρυθμίζονται συγκεκριμένες περιπτώσεις της ελληνικής δραστηριότητας, αλλά και θέματα Ελλήνων πολιτών που έχουν σημασία για ορισμένες εισοδηματικές τάξεις. Παρά το γεγονός ότι θα έπρεπε να κάνουμε ανάπτυξη και των τριών ενοτήτων, περιοριστήκαμε κατά βάση στη δεύτερη ενότητα και εδώ θα αναφερθώ –λυπάμαι- και εγώ. Και έχω να πω τα εξής.
    Υπάρχουν σαφή ερωτήματα, ιδιαίτερα, προς την Αξιωματική Αντιπολίτευση που επί χρόνια είχε την Κυβέρνηση. Απορώ, τι θα έπρεπε να πω στους φοιτητές μου: ποια πολιτική πρέπει να ακολουθήσει κανείς όταν έχει προβλήματα στην οικονομία που προκύπτουν από παράγοντες αυξημένης ζήτησης. Σίγουρα, πρέπει κανείς να προσέξει τον πληθωρισμό και από το άλλο μέρος να περιορίσει τα ελλείμματα. Η πολιτική είναι ή η μείωση των δαπανών ή η αύξηση των φόρων ή και τα δύο. Και βεβαίως σε ό,τι αφορά τη φορολογική πολιτική, θα πρέπει να ακολουθήσει ή τους άμεσους ή τους έμμεσους φόρους. Αλλά εδώ εξαρτάται όχι μονάχα από την έννοια της φοροεισπρακτικής πολιτικής, αλλά εξαρτάται επίσης και από την άποψη ποια πολιτική πρέπει να ακολουθήσει κανείς. Την αναπτυξιακή πολιτική ή καθαρά την εισπρακτική πολιτική, χωρίς να ενδιαφέρεται για τις επιπτώσεις οπωσδήποτε στο εισόδημα των πολιτών;


    Αναμφισβήτητα η απάντηση είναι ότι εάν θέλουμε να συντονίσουμε τα μέτρα, θα πρέπει να συνδυάσουμε την ανάπτυξη με καταπολέμηση ή συγκράτηση του πληθωρισμού.
    Σε αυτήν την περίπτωση, ζητάμε μόνο ανάπτυξη από αύξηση της ζήτησης, κύριοι της Αξιωματικής Αντιπολίτευσης; Τότε μιλάμε για μια ανάπτυξη θνησιγενή, αιωρούμενη και βραχυχρόνια. Είναι μια ανάπτυξη την οποία εσείς επιδιώξατε. Θέλουμε αντίθετα μια ανάπτυξη που θα αυξήσει την παραγωγικότητα και την αποτελεσματικότητα της οικονομίας και συνεπώς θα πρέπει να προέλθει μέσα από την αύξηση της προσφοράς, δηλαδή, μέσα από την αύξηση της παραγωγικής δυναμικότητας της χώρας, μια πολιτική που συγχρόνως με την αύξηση της προσφοράς θα συγκρατήσει και τον πληθωρισμό, αλλά παράλληλα θα περιορίσει και τα ελλείμματα; Ξεχνάμε ότι αυτήν τη στιγμή η ελληνική οικονομία, οι Έλληνες πολίτες, οι Έλληνες καταναλωτές έχουν φθάσει σε υπερβολικά ύψη τα χρέη τους; Με 118.000.000.000 ευρώ είναι χρεωμένα τα ελληνικά νοικοκυριά.
    Σαφώς, λοιπόν, μια αύξηση της ζήτησης μέσω μιας προσωρινής και καθαρά καταναλωτικής πολιτικής δεν προσφέρεται για δομικές και μεταρρυθμιστικές αλλαγές. Αντίθετα, προσφέρεται για να οδηγήσει την οικονομία σε μια εσωστρέφεια αντί σε μια εξωστρέφεια, για να οδηγήσει σε υπερβολική αύξηση της ζήτησης προϊόντων εισαγόμενων αντί αύξησης προϊόντων εσωτερικής παραγωγής, με αποτέλεσμα συνεχώς να υποβαθμίζεται η παραγωγική δυναμικότητα της χώρας. 
    Άρα, έχουμε ως αποτέλεσμα της πολιτικής που ακολουθήσατε, υπερχρέωση των νοικοκυριών, διόγκωση της ζήτησης για προϊόντα εισαγόμενα, αποδυνάμωση της παραγωγικής δυναμικότητας της χώρα μας, με ενδυνάμωση της παραγωγικής δυναμικότητας των χωρών που παράγουν τα εισαγόμενα. 
    Όλα αυτά οδηγούν σ’ ένα συμπέρασμα: Εσείς πετύχατε ρυθμούς αύξησης της ελληνικής οικονομίας, οι οποίοι είναι θνησιγενείς, όπως αποδείχθηκε αμέσως. Μόλις τελείωσαν τα ολυμπιακά έργα, τα οποία έδωσαν βεβαίως μια αύξηση ζήτησης υλικών και οδήγησαν σε μια αύξηση του ρυθμού του Ακαθάριστου Εθνικού Προϊόντος, αμέσως έχουμε μια ξαφνική πτώση. Δεν είναι αποτέλεσμα ότι η οικονομία δεν έχει πια προωθητικές δυνάμεις; Εάν ίσχυε αυτό το οποίο εσείς υποστηρίζετε, τότε είναι άσχετο, ότι σήμερα η υπερχρέωση των νοικοκυριών ξεπερνά τα 118.000.000.000 ευρώ; Όχι!
    Είναι τυχαίο, κύριοι της Αξιωματικής Αντιπολίτευσης και τότε της Κυβέρνησης, ότι υπάρχουν τεράστιες απώλειες υλοποίησης του Γ’ Κοινοτικού Πλαισίου Στήριξης; Τι πρέπει να κάνει η σημερινή ελληνική Κυβέρνηση; Πώς μπορεί να αλλάξει αυτό το πλαίσιο, αφού γνωρίζετε και γνωρίζουμε όλοι ότι είναι αδύνατον να αλλάξουμε το πλαίσιο. Το μόνο δικαίωμα που έχουμε, είναι η μεταβολή ως 10% και τίποτε περισσότερο.
    Συνεπώς το ότι δεν υλοποιούνται τα έργα σήμερα και ο βαθμός απορροφητικότητας είναι πολύ χαμηλός, πού οφείλεται; Οφείλεται στο σχεδιασμό-προγραμματισμό και την επιλογή των έργων που κάνατε εσείς, μέσα στα οποία η σημερινή Κυβέρνηση καλείται να περιορίσει την δική της πολιτική.
    Άρα, λοιπόν, δεν αποτελεί τροχοπέδη ο σχεδιασμός σας για τη νέα Κυβέρνηση; Αναμφισβήτητα ναι. Επομένως, πού είναι η διαρθρωτική πολιτική την οποία εφαρμόσατε; 
    Έρχεται σήμερα ο Πρόεδρος της Αξιωματικής Αντιπολίτευσης, ο κ. Παπανδρέου και μιλάει για μια νέα πρόταση. Ποια είναι η νέα πρόταση; Η πρόταση είναι μια νέα πολιτική διαρθρωτικών μεταβολών, την οποία όμως δεν κάνατε επί μια εικοσαετία. 
    Διαρθρωτικές μεταβολές, κύριοι, δεν μπορούν να γίνουν μέσα σε ένα χρόνο, το γνωρίζετε πολύ καλά. Αντίθετα, η Κυβέρνηση πρόταξε το νομοσχέδιο το αναπτυξιακό, πρόταξε το νομοσχέδιο το φορολογικό, πρόταξε άλλα νομοσχέδια καταπολέμησης της φοροδιαφυγής και κυρίως της γραφειοκρατίας. Αυτά δεν τα λαμβάνουμε υπ’ όψιν;
    Άρα, η νέα Κυβέρνηση δεν μπορεί παρά να ακολουθήσει το δρόμο της στο να μειώσει τα ελλείμματα τα οποία εσείς δημιουργήσατε, ελλείμματα τα οποία βεβαίως δεν δικαιολογούν το βαθμό ανάπτυξης τον οποίο εσείς σημειώσατε, διότι σημειώσατε ρυθμούς ανάπτυξης με παράλληλα υπερβολική αύξηση σε ρυθμούς, αλλά και σε απόλυτο μέγεθος των ελλειμμάτων της ελληνικής οικονομίας.
    Έτσι υπερχρεώσατε το μέλλον της ελληνικής οικονομίας μέσω των ελλειμμάτων. Συνεπώς δεν έχει καμία σύγκριση η ελληνική οικονομία με την πορτογαλική οικονομία, της οποίας το δημόσιο χρέος περιορίστηκε στο 65% του Ακαθαρίστου Εθνικού Προϊόντος σε αντίθεση με το 111% του δημοσίου χρέους που προκαλέσατε εσείς στην οικονομία. 
     ΠΡΟΕΔΡΕΥΩΝ (Φίλιππος Πετσάλνικος): Παρακαλώ ολοκληρώστε, κύριε συνάδελφε. 
     ΞΕΝΟΦΩΝ ΒΕΡΓΙΝΗΣ: Ολοκληρώνω, κύριε Πρόεδρε, λέγοντας το εξής. Νομίζω ότι είναι καιρός να σοβαρευτούμε σε ό,τι αφορά τουλάχιστον τα θέματα της ελληνικής οικονομίας. Δεν μπορούμε να εμπαίζουμε τους Έλληνες πολίτες αλλά δεν μπορούμε και να προχειρολογούμε όταν συζητούμε εδώ σοβαρά θέματα που αφορούν την αναπτυξιακή πορεία και την εισοδηματική πολιτική για τους Έλληνες πολίτες. 
     Σας ευχαριστώ, κύριε Πρόεδρε. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Ο κ. Θεόδωρος Σκρέκας έχει το λόγο. Απών.
     Ο κ. Μιχάλης Γιαννάκης έχει το λόγο. 
     ΜΙΧΑΛΗΣ ΓΙΑΝΝΑΚΗΣ: Ευχαριστώ, κύριε Πρόεδρε. Θα προσπαθήσω να είμαι όσο γίνεται πιο σύντομος. Καταλαβαίνω τους συναδέλφους. Έπονται δεκαπέντε ακόμα και είμαστε όλοι εδώ από το πρωί. Η συζήτηση πήγε πολύ πίσω. 
     Θα ξεκινήσω λέγοντας ότι ζήσαμε πριν λίγα λεπτά εδώ σ’ αυτήν την Αίθουσα και είδαμε ένα θέατρο παραλόγου. Είδαμε τον Αρχηγό του ΠΑΣΟΚ να εκσφενδονίζει πυρά και να κάνει αυστηρή και σκληρή κριτική εναντίον της οικονομικής πολιτικής της Νέας Δημοκρατίας. Από τη μια πλευρά το καταλαβαίνουμε. Θα πρέπει να απολογηθεί στο εσωτερικό του ΠΑΣΟΚ για δικούς του κομματικούς, μικροκομματικούς λόγους. Είναι σωστό και εφικτό, αν θέλετε και αναμενόμενο, να υπάρχει αυτή η σκληρή κριτική.
     Από την άλλη πλευρά όμως μας είπε τι θα έκανε ο ίδιος. Το μεγάλο ερώτημα που γεννάται είναι γιατί όλα αυτά τα χρόνια δεν επέβαλλε αυτήν την πολιτική, δεν έκανε κριτική στην κυβέρνησή του, που στήριξε, διαχειρίστηκε και προώθησε μια τελείως διαφορετική πολιτική. Λες και ο κ. Παπανδρέου όλα αυτά τα χρόνια δεν ήταν κορυφαίο στέλεχος, δεν ήταν κορυφαίος Υπουργός του ΠΑΣΟΚ. 
     Λέχθηκαν και άλλα πολλά σημαντικά ζητήματα πάνω στο νομοσχέδιο και για τη γενικότερη πολιτική και οικονομική πολιτική της Κυβέρνησης, τα οποία, νομίζω, αξίζει να αναφέρουμε.
     Το ότι η απογραφή ήταν μονόδρομος πιστεύω ότι έχει γίνει κατανοητό σε ολόκληρη την ελληνική κοινωνία. Υπήρξε σαφής προεκλογική μας δέσμευση, την οποία εκπληρώσαμε με διαφάνεια και υπευθυνότητα. Αποκτήσαμε έτσι την αξιοπρέπειά μας, την αξιοπιστία μας τόσο απέναντι στην ελληνική κοινωνία όσο και απέναντι στους Ευρωπαίους εταίρους μας. Δεν είναι δε τυχαίο το ότι δύο στους τρεις Έλληνες επικρότησε αυτή μας την πολιτική και μάλιστα το 50% των ψηφοφόρων του ΠΑΣΟΚ ήταν σύμφωνο με την απογραφή. Τα ψέματα κάποια στιγμή αποκαλύπτονται και η αλήθεια, όσο σκληρή και αν είναι, θα πρέπει να αντιμετωπίζεται με ψυχραιμία και με μεθοδικότητα. 
     Τι μας έλεγε η προηγούμενη κυβέρνηση για τα ελλείμματα των τελευταίων ετών και τι αποκαλύφθηκε στην πραγματικότητα. Το 2001 εκτιμούσε ότι υπήρχε πλεόνασμα. Το έλλειμμα έφτασε στο 3,6%. Το 2002 εμφάνιζε το έλλειμμα στο 1,2%, εκτινάχθηκε στο 4,1%. Το 2003 εμφάνιζε το έλλειμμα στο 1,4% ενώ αυτό είχε φτάσει στο 5,2%. Και για το 2004 ενώ προβλέπεται έλλειμμα στο 1,7% αυτό έφτασε 6,1% του ΑΕΠ. 
     Δυστυχώς τα προβλήματα που κληρονομήσαμε είναι πάρα πολλά. Παραλάβαμε την Ελλάδα στην τελευταία θέση της ανταγωνιστικότητας σε όλους τους δείκτες της Ευρώπης. Χρωστάμε περίπου 202.000.000.000 ευρώ. Δηλαδή, κάθε Έλληνας πολίτης χρωστάει αυτήν τη στιγμή 18.000 ευρώ ή περίπου 6.000.000 δραχμές. Αυτό σημαίνει πως για κάθε 100 ευρώ που εισπράττει το δημόσιο τα 23 πάνε για πληρωμή τόκων. Σημαίνει ότι το 2005 θα πληρώσουμε για τόκους περισσότερα απ’ ό,τι θα ξοδέψουμε για όλες τις δημόσιες επενδύσεις. 
     Παρ’ όλα αυτά η Κυβέρνηση, τόσο με το φορολογικό νόμο όσο και με τον αναπτυξιακό νόμο και τους υπόλοιπους νόμους που ψηφίσαμε τελευταία στη Βουλή, μείωσε τους συντελεστές για τις επιχειρήσεις, αύξησε το αφορολόγητο για μισθωτούς και συνταξιούχους και έκανε μια γενναία προσπάθεια ανακούφισης των φορολογουμένων.
    Επίσης, οι αυξήσεις πάνω από τον πληθωρισμό σε μισθούς και συντάξεις δείχνουν την ευαισθησία αλλά και το ενδιαφέρον μας για το σύνολο των συμπολιτών μας.
    Παράλληλα, με αποφασιστικότητα προχωρούμε στη ριζική περικοπή της σπατάλης των κρατικών δαπανών που δεν έχουν σχέση με την κοινωνική πολιτική, την οποία ενισχύουμε ακόμη περισσότερο. Πρέπει ασφαλώς να γίνουν πολλά ακόμα.
    Οι διαρθρωτικές μεταρρυθμίσεις είναι για την Κυβέρνηση πρώτη προτεραιότητα.
    Προωθούμε ένα γενικευμένο πλαίσιο για τη σύμπραξη δημόσιου και ιδιωτικού τομέα, κάτι που θα απελευθερώσει πόρους για περισσότερες επενδύσεις στις υποδομές. 
    Άλλες πρωτοβουλίες μας προς την ίδια κατεύθυνση είναι: Πρώτον, η απλοποίηση της νομοθεσίας για την ίδρυση νέων επιχειρήσεων. Η ενίσχυση της αξιοποίησης των κοινοτικών πόρων. Η προώθηση της νέας γενιάς αποκρατικοποιήσεων. Η αποσαφήνιση των περιβαλλοντολογικών όρων για τις νέες επενδύσεις. Οι μεταρρυθμίσεις στον τομέα της υγείας. Η αξιοποίηση της ακίνητης περιουσίας του δημοσίου. Η αποσαφήνιση των όρων του δημόσιου και του ιδιωτικού τομέα για το νέο πλαίσιο για τη λειτουργία των ΔΕΚΟ. 
    Η δημοσιονομική εξυγίανση για να έχει αποτελέσματα διαρκείας και να είναι ουσιαστική δεν πρέπει να βασίζεται σε συγκυριακά και αποσπασματικά μέτρα αλλά σε διαρθρωτικές αλλαγές σε βάθος χρόνου. Είναι γνωστό σε όλους ότι τα διαρθρωτικά μέτρα χρειάζονται ικανό χρονικό διάστημα για να αποδώσουν. Στόχος μας είναι το μεγαλύτερο μέρος της σταδιακής προσαρμογής που απαιτείται για την αντιμετώπιση του δημοσιονομικού προβλήματος να το φέρει ο δημόσιος τομέας και όχι οι πολίτες. Στο δημόσιο τομέα βρίσκονται τα προβλήματα. Εκεί εστιάζονται οι σπατάλες, εκεί απαιτούνται πιο τολμηρές μεταρρυθμίσεις. 
    Άξονες της πολιτικής μας είναι ο περιορισμός της κρατικής σπατάλης και η ενίσχυση της επιχειρηματικότητας. 
    Οι αναγκαίες μεταρρυθμίσεις για να έχουν αποτέλεσμα διαρκείας πρέπει να αναπτύσσονται και να υλοποιούνται μέσα σε ένα πλαίσιο συνεννόησης μεταξύ των κοινωνικών εταίρων, της Κυβέρνησης και των πολιτικών κομμάτων.
    Είδαμε και στην παρούσα συζήτηση πολλά κροκοδείλια δάκρυα να χύνονται από τους συναδέλφους του ΠΑΣΟΚ χωρίς ίχνος αυτοκριτικής ωσάν τα τελευταία είκοσι χρόνια να ήταν άλλοι που κυβερνούσαν αυτόν τον τόπο. Η υποκρισία σας, κυρίες και κύριοι του ΠΑΣΟΚ, δεν έχει όρια.
    Ποιος ευθύνεται για το έγκλημα του χρηματιστηρίου, τη μεγαλύτερη ανακατανομή εισοδήματος που έγινε ποτέ στην πατρίδα μας υπέρ πολύ ολίγων και εις βάρος εκατομμυρίων μικροεπενδυτών; Μόνο μία σοσιαλιστική εκσυγχρονιστική κυβέρνηση ΠΑΣΟΚ θα μπορούσε να σχεδιάσει, να καλύψει και να ενισχύσει μια τέτοιας έκτασης κομπίνα.
    Ποιος ευθύνεται για τη γάγγραινα της κρατικής γραφειοκρατίας; Όταν σηκώσαμε τη σημαία κατά της διαφθοράς προσπαθήσατε να υποβαθμίσετε το τεράστιο αυτό πρόβλημα. Όταν ανεξάρτητες φωνές από πολλούς χώρους είχαν το σθένος να αποκαλύπτουν σκάνδαλα, οι πιέσεις για κουκούλωμα ήταν αφόρητες και αρκετές φορές οι διακόπτες έπεφταν, ενώ τηλεοπτικές εκπομπές ήταν σε εξέλιξη, για να σταματήσουν αυτές οι προσπάθειες.
    Στο θέμα του «Βασικού Μετόχου» αποκαλυφθήκατε και εκτεθήκατε στον ελληνικό λαό προσπαθώντας να βρείτε επιχειρήματα από λίγους γραφειοκράτες των Βρυξελλών. Τώρα τσιμουδιά. Οι ενοχές σας είναι τόσο μεγάλες για την κατάσταση που οδηγήσατε την ελληνική οικονομία και κοινωνία ώστε με θρασύτατη κριτική προσπαθήσατε να καλύψετε τις αμαρτίες σας.
    Από την άλλη, βέβαια, προσπαθείτε με κάθε τρόπο να θάψετε πολιτικά τους κύριους εκφραστές της οικονομικής πολιτικής σας, τους πρώην Υπουργούς Οικονομίας και Οικονομικών, τον κ. Παπαντωνίου, τον κ. Χριστοδουλάκη. Τους αποκλείσατε από κάθε κομματικό σας όργανο, είτε αυτό λέγεται συμβούλιο είτε λέγεται τομέας είτε λέγεται οτιδήποτε άλλο, ώστε έτσι να ξεχάσει ο λαός τους υπεύθυνους της σημερινής τραγικής οικονομικής κατάστασης που καλείται η Νέα Δημοκρατία να αντιμετωπίσει.
    Κυρίες και κύριοι συνάδελφοι, οι δυσκολίες είναι μεγάλες. Πιστεύω, όμως, ότι είναι πρόσκαιρες και θα ξεπεραστούν σύντομα. Οι δεσμεύσεις μας θα τηρηθούν. Τα επόμενα χρόνια με υπευθυνότητα θα διαχειριστούμε τις προσπάθειες που γίνονται σήμερα διασφαλίζοντας τη σταθερή πρόοδο του τόπου για τη βελτίωση του βιοτικού επιπέδου των πολιτών μας.
    Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Η κ. Ευαγγελία Σχοιναράκη-Ηλιάκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, παρακολούθησα τους περισσότερους των συναδέλφων ομιλητών. Ιδιαίτερα από την πλευρά της Συμπολίτευσης παρακολούθησα μια αγωνιώδη προσπάθεια να μας πείσουν ότι όσα συμβαίνουν στην Ελλάδα δεν μπορούν να συνδυαστούν με αυτά της Πορτογαλίας και να μην ανησυχούμε. Παράλληλα, παρακολούθησα και είδα με ιδιαίτερο ενδιαφέρον ότι παρακολουθείτε τα τεκταινόμενα στο εσωτερικό του ΠΑΣΟΚ, άρα σας ενδιαφέρουν και τα σημειώνετε κάθε φορά. 
      Τώρα μας τονίζετε ιδιαίτερα να μην ανησυχούμε. Η κοινωνία όμως, συναδέλφισσες και συνάδελφοι, πρέπει να ανησυχεί και μάλιστα σε υπερθετικό βαθμό για δύο λόγους: Πρώτον, γιατί ο γνωστός μάντης, ως προπομπός των δυσάρεστων πολιτικών που υλοποιεί η Κυβέρνηση Καραμανλή, απεφάνθη. Τα μέτρα είναι ανεπαρκή, άρα υπάρχουν ανάγκες για νέες περικοπές δαπανών. Και, δεύτερον, γιατί τούτη η Κυβέρνηση είναι άκρως επικίνδυνη για την οικονομία και τον τόπο γιατί προσπαθεί να χτίσει πάνω στα ψεύδη και τις συκοφαντίες, προκειμένου να προετοιμάσει τον ελληνικό λαό για όσα δεινά θα ακολουθήσουν. Ψεύδεται η Νέα Δημοκρατία και οι Υπουργοί της χρησιμοποιώντας δυστυχώς ως χώρο της απαράδεκτης τακτικής της επικοινωνιακής συκοφαντικής φρασεολογίας το Κοινοβούλιο, το ναό της δημοκρατίας. Και θα εξηγήσω για ποιους λόγους και τι εννοώ.
      Τη Δευτέρα, στις 4 του μήνα, σε τούτη εδώ την Αίθουσα συζητιόταν η επερώτηση των Βουλευτών του ΠΑΣΟΚ σε σχέση με την οικονομία. Με περίσσιο θράσος, θα έλεγα, ο Υφυπουργός Οικονομίας, ο κ. Δούκας, τόνισε «για ποια φορολογική επιδρομή μιλάτε;», ως να μη ζει πραγματικά στη χώρα, στην οποία επιβάλλει κάποια φορολογικά μέτρα. Και προσπάθησε στη συνέχεια με μια αγωνιώδη προσπάθεια κι ένα άμετρο πολιτικό φραστικό παραλήρημα να τεκμηριώσει, προκειμένου να αποδείξει τρανταχτές περιπτώσεις αδιαφάνειας και κατασπατάλησης του δημόσιου χρήματος με αναφορές σε συγκεκριμένες περιπτώσεις. Έκανε το ατόπημα να αναφερθεί σε συγκεκριμένα παραδείγματα, ευτυχώς βεβαίως, γιατί όταν δημιουργείς ένα θολό τοπίο ότι κατασπαταλείται το δημόσιο χρήμα, δεν μπορείς να το καλύψεις. 
      Και αναφέρω επακριβώς, επειδή θέλετε συγκεκριμένα στοιχεία: «Στο Ηράκλειο, το 43ο Δημοτικό Σχολείο Ηρακλείου, το 54ο Νηπιαγωγείο, το 45ο Δημοτικό Σχολείο, το 69ο Νηπιαγωγείο, χτίστηκαν με περίπου 2.000 ευρώ το καθένα. Δεν νομίζω να υπάρχει άλλο παγκόσμιο ρεκόρ. Στο κέντρο του Τόκιο να έχτιζαν σχολεία, δεν θα ήταν τόσο ακριβή η κατασκευή». 
      Έχετε δίκιο, κύριε Υπουργέ. Βεβαίως θα ήταν πολύ ακριβή η κατασκευή, ακόμα και στο κέντρο του Τόκιο. 
      Δεν χτίστηκαν όμως ουδέποτε αυτά τα σχολεία στο Ηράκλειο, κύριε Υπουργέ. Και προκειμένου να ενημερωθείτε και να ενημερώσετε και τον προϊστάμενό σας Υπουργό, θα σας καταθέσω την απόφαση του Νομαρχιακού Συμβουλίου Ηρακλείου με ημερομηνία 20 Δεκεμβρίου, στην οποία αναφέρεται ο προγραμματισμός των σχολείων, αναφέρονται τα δύο συγκεκριμένα σχολεία, των οποίων η μελέτη να σημειωθεί ότι δεν έχει τελειώσει και τα οποία έχει βγάλει εκτός προγράμματος η δική σας επιλογή να μην χρηματοδοτείτε το Νομό Ηρακλείου και όλους τους νομούς της χώρας, που έχουν σοβαρό πρόβλημα, με το ανάλογο ποσό, όπως γινόταν ως το 2004. Αυτά λοιπόν τα σχολεία ουδέποτε έχουν χτιστεί. Θα σας καταθέσω και αυτό το πρόγραμμα και θα σας δώσω και το ενημερωτικό σημείωμα προς το νομάρχη, όχι χθεσινό, αλλά με ημερομηνία 9.03.2005, στο οποίο η Διεύθυνση Τεχνικών Υπηρεσιών του Ηρακλείου αναφέρει το κόστος ανά τετραγωνικό μέτρο των σχολικών μονάδων που έχουν χτιστεί μέχρι σήμερα.
      (Στο σημείο αυτό την Προεδρική Έδρα καταλαμβάνει ο Β’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Να σας αναφέρω, κύριε Υπουργέ, για να δείτε και να ενημερωθείτε για να μην παραπληροφορείτε και να μην παραληρείτε, γιατί μας δείχνετε ξεκάθαρα με ποιον τρόπο κάνατε τελικά την απογραφή της ελληνικής οικονομίας;
      «8ο Λύκειο Ηρακλείου και 13ο Γυμνάσιο Ηρακλείου: Κόστος έργου ανά τετραγωνικό μέτρο 333,86 ευρώ. 8ο Γυμνάσιο Ηρακλείου» -ήταν το Λύκειο προηγουμένως- «και 7ο Λύκειο Ηρακλείου: 685,14 ευρώ. Αιτιολόγηση: Θεμελίωση». Ήταν ακριβότερο δηλαδή το κόστος, επειδή υπήρξε θεμελίωση με πασσάλους μετά από γεωτεχνική μελέτη.
      Δεν είμαστε κλέφτες ούτε κατασπαταλούμε το δημόσιο χρήμα εμείς, κύριε Υπουργέ. Ιδιαίτερα τα χρήματα για τη σχολική στέγη τα έχουμε αξιοποιήσει με τον καλύτερο τρόπο, γιατί έχουμε μάθει να σεβόμαστε τον κόπο και τη θυσία του ελληνικού λαού. Γιατί κομμάτι του ελληνικού λαού είμαστε, απ’ αυτόν προερχόμαστε και θέλουμε να δώσουμε καλύτερη ποιότητα ζωής στους αυριανούς πολίτες.
    Και, βεβαίως, θέλουμε να αναβαθμίσουμε τις σχολικές υποδομές, προκειμένου να δώσουμε καλύτερα κτήρια, γιατί αυτά έχει ανάγκη η νεολαία. Kαταθέτω όλα αυτά για τα Πρακτικά.
    (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Έτσι, λοιπόν, το μόνο που έχετε να κάνετε, κύριε Υπουργέ, είναι να ζητήσετε τώρα συγγνώμη και ταυτόχρονα να ζητήστε συγγνώμη, γιατί εδώ μέσα προσπαθήσατε να παραποιήσετε την αλήθεια, προκειμένου να παίξετε το δικό σας παιχνίδι. Ταυτόχρονα δε σας προσκαλώ για κάτι άλλο. Αφού κάνατε το λάθος, δώστε τα χρήματα για αυτά τα σχολειά, φτιάξτε τα και ελάτε να κόψετε την κορδέλα. Εμείς το θέλουμε στο Ηράκλειο. 
    Είστε τελικά επικίνδυνοι, θα έλεγα, κοινοί συκοφάντες όχι μόνο των προσώπων αλλά της χώρας συνολικά. Έτσι κάνατε -τονίζω ξανά- την απογραφή για να βγει στα μέτρα σας, έτσι τελικά λειτουργείτε στην καθημερινή σας πρακτική, πολιτική λειτουργία. Κυβερνάτε με επιπολαιότητα και –θα έλεγα- με άμετρη πολιτική ανευθυνότητα. Και χρησιμοποιώντας τη φρασεολογία του κ. Αλογοσκούφη την ίδια μέρα, έχετε απύθμενο θράσος τελικά, δεν λογαριάζετε τίποτε μπροστά στο σχέδιό σας, λέτε ό,τι θέλετε. 
    Κυρίες και κύριοι συνάδελφοι, δεν νομίζω ότι υπάρχουν πλέον πολλοί που πιστεύουν ότι η νέα διακυβέρνηση υπό τον κ. Καραμανλή –εγώ βάζω ένα ερωτηματικό- λειτουργεί με σοβαρότητα, σεμνότητα, ταπεινότητα αλλά και ηθική -θα έλεγα- ως προς το σχεδιασμό, τον προγραμματισμό και την υλοποίηση πολιτικών. Και αν υπάρχουν, αποστασιοποιούνται καθώς διαπιστώνουν και επικυρώνουν καθημερινά την ασυνέπεια της κυβερνητικής πρακτικής και ταυτόχρονα μιλούν όλο και λιγότερο για ηθική. 
    Έχει και παρελθόν πλέον η Κυβέρνηση και γνωρίζουμε πολύ καλά ότι είχε επενδύσει στην ηθικολογία ο κ. Καραμανλής κατά το δόγμα Μπους. Σεμνότητα, ταπεινότητα και ηθική: λέξεις δανεικές από το γνωστό Αμερικανό κοινωνιολόγο. Και παρά το γεγονός ότι αποτελούσαν τις ιδεολογικές σας συντεταγμένες στον προεκλογικό σας αγώνα, περάσατε σε μια νέα δράση με νέα βάση «ο σκοπός αγιάζει τα μέσα» και υλοποιείτε πολιτικές σε βάρος των πολιτών κάνοντας πράξη στην κυριολεξία το «όποιον πάρει ο χάρος». 
    Για τις γενιές που γνώριζαν δεν υπήρχε καμία αμφιβολία. Όμως στις εκλογές του Μάρτη του 2004, επειδή ανεβάσατε την προσδοκία στο κατακόρυφο, υπήρξε μία ευκαιριακή σύνθεση του εκλογικού Σώματος, μαζική και πολυσυλλεκτική, επειδή τους ξεγελάσατε και υφαρπάξατε την ψήφο τους. Όμως, αυτό έγινε εφάπαξ λόγω των αυξημένων προσδοκιών που αφήσατε για κυβέρνηση σεμνότητας, ταπεινότητας και ηθικής.
    Άρα σήμερα πλέον, κύριοι συνάδελφοι της Νέας Δημοκρατίας, κρίνεστε για την ηθική σας. Και κρίνεται για την ηθική του ο ίδιος ο σημερινός Πρωθυπουργός. Γιατί, αν πάρουμε τα αποσπάσματα των ομιλιών του σε σχέση με αυτά που προεκλογικά έλεγε αλλά και στη διάρκεια της συζήτησης για τον προϋπολογισμό στη Βουλή, σε ό,τι αφορά το ότι «δεν μεταθέτουμε και δεν πρόκειται να μεταθέσουμε τα βάρη του χθες στους πολίτες και κάνουν τεράστιο λάθος όσοι υποτιμούν τη μνήμη και την κρίση των Ελλήνων πολιτών», τότε τι άλλο να πούμε; Με αυτήν την έννοια, κρίνεστε ξανά –το τονίζω- για την ηθική σας. 
    Σας ευχαριστώ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υφυπουργός Οικονομίας και Οικονομικών κ. Δούκας. 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρίες και κύριοι συνάδελφοι, ο Πρόεδρος του ΠΑΣΟΚ μίλησε για μια πολύ κακή οικονομική κατάσταση. Κάτι θα ξέρετε, κύριοι συνάδελφοι, γιατί εσείς μας την παραδώσατε, όπως μας την παραδώσατε. Και ζητάτε και τα ρέστα! 
    Το κύρος της οικονομίας, αν επλήγη, όπως ισχυρίζονται οι συνάδελφοι από το ΠΑΣΟΚ, το έπληξε η πραγματικότητα και όχι η καταγραφή της πραγματικότητας, όπως έπληξε το κύρος της χώρας μας το γεγονός ότι μεταλλάσσατε τα στοιχεία. Τι μήνυμα, τι ποιότητα διαχείρισης δείχνατε, όταν τόσο μεγάλο μέλημα ήταν η απόκρυψη της πραγματικότητας; Σε απλά ελληνικά, όσον αφορά την απογραφή, δεν γινόταν αλλιώς. Οι ίδιες οι ευρωπαϊκές αρχές αμφισβητούσαν ανοιχτά τα στοιχεία που παρουσιάζατε.
      Δεύτερον, τα μεγέθη, τα χρέη, οι απλήρωτοι λογαριασμοί, οι κρυμμένες υποχρεώσεις, ήταν τόσο μεγάλα που δεν κρυβόντουσαν. Το χρέος αυξανόταν με πενταπλάσιο ρυθμό απ’ ότι αυξανόντουσαν τα ελλείμματα. Τα σωρευτικά ελλείμματα εμφανιζόντουσαν στους επίσημους προϋπολογισμούς να είναι 5,5 με 11 δισεκατομμύρια ευρώ, γιατί και εσείς κάνατε αναθεωρήσεις των δικών σας προϋπολογισμών και απολογισμών και τα χρέη αυξανόντουσαν κατά 50 δισεκατομμύρια ευρώ. Πού πήγε όλη η διαφορά; Δεν χρειαζόταν να έχει κανείς σπουδαίες γνώσεις στα οικονομικά για να καταλάβουν όλοι ότι υπήρχε μία συστηματική υποεκτίμηση των δαπανών και των ελλειμμάτων. Γι’ αυτό και η EUROSTAT και η Ευρωπαϊκή Επιτροπή με συνεχείς εκθέσεις, αναφορές, ανακοινώσεις και επιστολές ανέφεραν σε πολύ σκληρή γλώσσα πως τα στοιχεία που έδινε η κυβέρνηση του ΠΑΣΟΚ ήταν αντικείμενο αμφισβήτησης από τις ευρωπαϊκές αρχές. Και αυτά τα στοιχεία που τους δίνατε μπορούσαν να θεωρηθούν προσωρινά και υπό αναθεώρηση.
      Σε κάθε περίπτωση η καταγραφή της πραγματικότητας έγινε σε συνεργασία με τις ευρωπαϊκές αρχές και τη EUROSTAT επειδή οι ευρωπαϊκές αρχές από μόνες τους είχαν αντιληφθεί περίπου τι γινόταν και ζητούσαν συνεχώς εξηγήσεις.
      Κύριοι συνάδελφοι, προχωράμε στην υλοποίηση των δεσμεύσεών μας με τον ταχύτερο δυνατό ρυθμό. Προτιμάμε να κάνουμε το σωστό αλλά εφικτό για όλους τους Έλληνες, έστω και αν αυτό έχει κάποιο πολιτικό κόστος, έστω και αν είμαστε κάπως λιγότερο ευχάριστοι.
      Όσον αφορά τα φορολογικά έσοδα, μήπως θέλετε να θυμηθούμε πόσους φόρους έβαλε το ΠΑΣΟΚ; Να σας θυμίσω από το 1995 μέχρι το 2003 ότι τα φορολογικά έσοδα του δημοσίου αυξήθηκαν από τα 17,5 δισεκατομμύρια ευρώ στα 36,9 δισεκατομμύρια ευρώ; Υπερδιπλασιάστηκαν μέσα σε οκτώ χρόνια. Πόσοι Έλληνες μπορούν να πουν πως υπερδιπλασιάστηκαν τα εισοδήματά τους αυτήν την περίοδο; Και για ποια φορολογική επιδρομή μιλάμε, κύριοι συνάδελφοι; 
      Ο προϋπολογισμός που κατέθεσε το ΠΑΣΟΚ το 2003 για το 2004 ήταν εξωραϊσμένος όχι μόνο όσον αφορά τα έξοδα και τις δαπάνες αλλά όσον αφορά και τα έσοδα. Για τα 2003 προβλέπατε μία αύξηση στα έσοδα 6,3% και αυξήθηκαν μόνο 3%, μία διαφορά 1,2 δισεκατομμύρια ευρώ. Πώς δημιουργήθηκε αυτή η διαφορά; Και γιατί μιλήσατε για κατάρρευση εσόδων επί των δικών μας ημερών που ήταν και η διαφορά στα έσοδα 1,2 δισεκατομμύρια σε σχέση με τον προϋπολογισμό όταν και το 2003 επί των δικών σας ημερών είχαμε την ίδια διαφορά; 
      Κυρίες και κύριοι συνάδελφοι, το δημόσιο χρέος έχει φθάσει και έχει ξεπεράσει τα 200 δισεκατομμύρια ευρώ και οι εγγυήσεις που έχει δώσει το δημόσιο είναι μεταξύ 13 και 14 δισεκατομμυρίων ευρώ. Πού πήγαν όλα αυτά τα λεφτά; Γιατί ενώ οι κυβερνήσεις σας ξόδεψαν τόσα και τόσα δισεκατομμύρια ευρώ από δάνεια, από φόρους, από ευρωπαϊκές ενισχύσεις, μας παραδώσατε το πιο φτωχό κράτος στην Ευρώπη; Ακόμη και τα μελλοντικά έσοδα από το Γ’ ΚΠΣ, από τα κρατικά λαχεία και από το EUROCONTROL τα προεισπράξατε και τα δαπανήσατε, πάνω από 2 δισεκατομμύρια. Και αυτά που εισπράττουμε σήμερα από αυτούς τους οργανισμούς, πάνε για να εξυπηρετήσουν το χρέος που ήδη εσείς ξοδέψατε και όχι για να εξυπηρετηθούν σημερινές ανάγκες.
      Έχουμε πει πολλές φορές ότι για κάθε 100 ευρώ τα 23 πάνε για να πληρώσουμε τόκους. Μόνο για χρεολύσια θα πληρώσουμε φέτος 22 δισεκατομμύρια ευρώ, περισσότερο από ότι θα πληρώσει το δημόσιο για όλους τους μισθούς, για όλες τις συντάξεις, συμπεριλαμβανομένων και των μισθών του προσωπικού των νοσοκομείων, των εφημεριών, των γιατρών του ΕΣΥ κλπ. Μόνο για τόκους θα πληρώσουμε πολύ περισσότερα απ’ ότι για όλο το πρόγραμμα δημοσίων επενδύσεων. Και δεν νομίζω να πιστεύει κανείς πως αν υπήρχαν μεγαλύτερες δυνατότητες να ενισχύσουμε τους συμπολίτες μας που έχουν ανάγκη δεν θα τα κάναμε. Δεν νομίζω πως μπορεί να απονείμει κανείς στον εαυτό του την αποκλειστικότητα της κοινωνικής ευαισθησίας.
       Μας παραδώσατε, κύριοι συνάδελφοι, μία Ελλάδα που βρίσκεται στην τελευταία θέση σε ένα σωρό από ζωτικούς οικονομικούς δείκτες. Είμαστε τελευταίοι στο κατά κεφαλήν εισόδημα. Και αν φαίνεται ότι είμαστε λίγο παραπάνω από την Πορτογαλία, πρέπει να λάβετε υπ’ όψιν ότι οι Πορτογάλοι δεν χρωστάνε όσα χρωστάμε εμείς. Το χρέος τους είναι 66% του ΑΕΠ και το δικό μας είναι 110% του ΑΕΠ. Είμαστε τελευταίοι σε όλους τους δείκτες ανταγωνιστικότητας και τελευταίοι στη ροή αμέσων επενδύσεων που είναι λιγότερο από 1% του ΑΕΠ το χρόνο. Και είμαστε φυσικά τελευταίοι στην απορροφητικότητα των κοινοτικών προγραμμάτων.
      Θέλετε να σας πω τι δείχνουν οι έλεγχοι των ευρωπαϊκών προγραμμάτων που έγιναν από την Ευρωπαϊκή Ένωση;
     Λένε ότι τα έργα έγιναν χωρίς ή με ελλιπείς μελέτες, ότι οι αναθέσεις έγιναν χωρίς σωστούς διαγωνισμούς, ότι υπάρχουν μεγάλες υπερβάσεις στο κόστος των έργων, υπάρχουν κακοτεχνίες και καθυστερήσεις στην παράδοση. 
     Μιλάνε για «παραβιάσεις» της αρχής της διαφάνειας και της χρηστής δημοσιονομικής διαχείρισης των κοινοτικών ταμείων, ένα κατεβατό από έργα που δεν δικαιούνται πλέον κοινοτική ενίσχυση. Δεν είναι σπατάλη του δημόσιου πλούτου αυτό;
     Αναφέρθηκε προηγουμένως το θέμα των σχολείων του Ηρακλείου. Πράγματι, δεν είναι έτσι όπως τα ανέφερα προχθές. Αυτός όμως τι σημαίνει; Ότι όλα τα άλλα τα οποία αναφέραμε είναι έτσι.
     Τα ψάξατε, κύριοι συνάδελφοι από το ΠΑΣΟΚ, και δεν μπορέσατε να βρείτε τίποτα. Δεν μπορέσατε να αμφισβητήσετε αυτά τα οποία αναφέραμε για το Ολυμπιακό Κλειστό Γυμναστήριο, για το Κέντρο Τένις, για το Ολυμπιακό Στάδιο της Πάτρας, για το Ολυμπιακό Γυμναστήριο Γαλατσίου, για το Κέντρο Σκοποβολής στο Μαρκόπουλο, για το Κέντρο Ιστιοπλοΐας στον Άγιο Κοσμά, για το Ολυμπιακό Στάδιο. 
     Ψάξατε να βρείτε στοιχεία και δεν μπορέσατε να βρείτε τίποτα για να αμφισβητήσετε αυτά που είπαμε για την Αγροτική Τράπεζα και τα 700.000.000 που της αφήσατε σε ανοίγματα, για το Ταμείο Νομικών, για τα χρέη των νοσοκομείων στους προμηθευτές, για τα χρέη προς το ΙΚΑ, τον ΟΓΑ, τους ΟΤΑ, για τα χρέη προς το ΚΤΕΛ για τη μεταφορά των μαθητών, για τα χρέη προς τις ΔΕΚΟ, τα Ελληνικά Πετρέλαια, τη ΔΕΗ, τον ΟΤΕ, τα Ταχυδρομεία, την ΕΥΔΑΠ, για τις υποχρεώσεις προς τους συνταξιούχους -εσείς μαζέψατε λεφτά από τους συνταξιούχους, εμείς τους τα πληρώνουμε πίσω- για τα χρέη προς την «HYUNDAI» για την προμήθεια πεντακοσίων πέντε αυτοκινήτων ειδικών χρήσεων, τα οποία τα παραγγείλατε, τα αγοράσατε και δεν τα πληρώσατε. 
     Δεν είπατε τίποτα για τις υποεκτιμήσεις στους μισθούς και τις συντάξεις που έπρεπε να ξέρετε πόσοι είναι οι μισθοί και οι συντάξεις κάθε χρόνο και αφήσατε ένα άνοιγμα 800.000.000 ευρώ.
     Για τις ευρωεκλογές αφήσατε άνοιγμα πάνω από 130.000.000 ευρώ.
     Γνωρίζατε πόσα χρειάζονταν για να πληρωθεί το ΕΚΑΣ, αλλά αφήσατε άνοιγμα 120.000.000 ευρώ.
     Για τις ανάγκες και τις επιχορηγήσεις των ασφαλιστικών ταμείων έπρεπε να καταβάλουμε πέρυσι πάνω από 600.000.000 ευρώ, αγαπητοί συνάδελφοι. 
     Για τις ειρηνευτικές αποστολές στο εξωτερικό αφήσατε άνοιγμα πάνω από 100.000.000 ευρώ.
     Όσον αφορά τα εξοπλιστικά προγράμματα, ξέρατε ότι θα πληρώσετε πάνω από 2.000.000.000 ευρώ για εξοπλισμούς και δεν είχατε κάνει πρόβλεψη στον προϋπολογισμό ούτε για 1 ευρώ, ώστε να φαίνεται στις δαπάνες και τα ελλείμματα.
     Δεν θα μιλήσω για εκείνο το περίφημο swap και πόσα έχασε η χώρα μας από αυτήν την επιπολαιότητα στην προσπάθειά σας να κρύψετε μέρος του δημοσίου χρέους.
     Κυρίες και κύριοι συνάδελφοι, υπάρχει πρόοδος και αρκετή μάλιστα. Συγκρατούμε τις δαπάνες του προϋπολογισμού σε επίπεδα χαμηλότερα από την αύξηση του ονομαστικού ΑΕΠ, ώστε να περιορίζεται σταδιακά η έκταση του κράτους σε σύγκριση με το συνολικό μέγεθος της οικονομίας. Βάζουμε τάξη στα δημόσια έργα, ώστε κατά το δυνατόν να περιοριστούν οι υπερβάσεις στο κόστος και οι κακοτεχνίες. 
     Η προσπάθεια να ανασυντάξουμε την οικονομία πρέπει να είναι κοινή γιατί αφορά κάθε Έλληνα και κάθε Ελληνίδα ανεξάρτητα από το τι πιστεύουν και ποιο κόμμα προτιμάνε. Αν υπάρχουν εποικοδομητικές προτάσεις για τα έσοδα, τις δαπάνες και την πιο αποτελεσματική διαχείριση στο δημόσιο τομέα, ήμασταν και είμαστε έτοιμοι να τις συζητήσουμε.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Το λόγο έχει ο συνάδελφος κ. Παναγιώτης Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Κύριες και κύριοι συνάδελφοι, θα περίμενα από τον μόλις κατελθόντα του Βήματος κύριο Υφυπουργό τουλάχιστον να ζητούσε συγγνώμη για το θέμα των σχολείων του Ηρακλείου, που παρουσιάσατε ότι είχαν υπερβάσεις ενώ καν δεν είχαν δημοπρατηθεί. Τουλάχιστον αυτό.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Έκανα τη διόρθωση, κύριε Σγουρίδη.
     ΠΑΝΑΓΙΩΤΗΣ ΣΓΟΥΡΙΔΗΣ: Όσο για αυτό το οποίο είπε ο κύριος Υφυπουργός για το ποια Ελλάδα εμείς παραδώσαμε, παραδώσαμε μια Ελλάδα που πριν από ενάμιση χρόνο οι εταίροι μας τη χειροκροτούσαν στους πρόποδες της Ακρόπολης και σήμερα είναι παραπαίδι της Ευρωπαϊκής Ένωσης. 
     Και τα μέτρα τα οποία παίρνετε με το νομοσχέδιο αυτό είναι αποτέλεσμα των δικών σας κακών πολιτικών χειρισμών. Και από πού πηγάζουν αυτοί οι πολιτικοί χειρισμοί; Από αδεξιότητα και από πολιτική μικροψυχία. 
     Κάνατε μια απογραφή ως μη οφείλατε να κάνετε την απογραφή. Προχωρήσατε σε μια απογραφή, η οποία φόρτωσε στο δημόσιο έλλειμμα δύο ποσοστιαίες μονάδες. Και κάνατε μια απογραφή όπου τα μεν εξοπλιστικά τα πήγατε ταμειακά, τα δε έξοδα των νοσοκομείων τα οποία θα πληρώσετε τώρα, τα πάτε λογιστικά, όπως σας συμφέρει. Αυτό οδηγεί σε αδεξιότητες τις οποίες πληρώνει ο λαός.
    Άκουγα προηγουμένως μια διαμάχη του κ. Ρεγκούζα με τους συναδέλφους της Αξιωματικής Αντιπολίτευσης όπου έλεγε ότι τα έσοδα έχουν αυξηθεί. Από την άλλη άκουγα τον Πρωθυπουργό να λέει ότι έχουμε περιορίσει τις σπατάλες του δημοσίου στα Υπουργεία. Τα έσοδα έχουν ανέβει, οι σπατάλες έχουν περιοριστεί, εν τοιαύτη περιπτώσει, γιατί παίρνουμε αυτά τα μέτρα; Ποια είναι η λογική αφού έχουμε και έσοδα και μειώθηκαν οι σπατάλες;
    Λέτε συνεχώς ότι είναι δυνατό η οικονομία να έχει καταστραφεί μέσα σ’ ένα χρόνο. Σας λέω λοιπόν ότι η οικονομία είναι καθαρά θέμα ψυχολογίας και κλίματος. Εσείς παγώσατε την οικονομία και την αισιοδοξία που υπήρχε στην κοινωνία μας. Έτσι, κουμπώθηκαν οι επενδυτές και γι’ αυτό έπεσαν τα έσοδα. Τώρα, καταφεύγετε στη δύναμη των αριθμών. Και ξέρετε ποια είναι η δύναμη των αριθμών; Να πάρουμε λίγα απ’ όλους ανεξαιρέτως, έχουν δεν έχουν. Αυτό μεταφράζεται σε έμμεσους φόρους και αυτοί οι φόροι είναι άδικοι. Και τι σημαίνει αυτό; Ότι έχετε μια παθητική αντιμετώπιση της οικονομίας. Αντιμετωπίζετε την οικονομία παθητικά και επιχειρείτε να μαζέψετε λεφτά και όχι να αυξήσετε τα οικονομικά μεγέθη, ώστε να μπορούν να πάρουν όλοι από το μερίδιο της πίτας. Αυτό που κάνετε, είναι αντίθετο μ’ αυτά που υποσχόσασταν. Μιλάγατε για ανάπτυξη, η οποία είναι ενεργητική αντιμετώπιση των οικονομικών προβλημάτων. Στην πορεία όμως ξεχάσατε τον κανόνα αυτό, ότι το χρήμα γεννάει όταν γυρνάει. Εσείς παγώσατε την οικονομία, άρα το χρήμα δεν γυρνάει, άρα δεν γεννάει. Είναι ένας λογικός κανόνας. Πάλι όμως δεν θα έχετε έσοδα και θα σας εξηγήσω γιατί. Διαλύσατε τους εισπρακτικούς μηχανισμούς. Κάποιοι από σας λένε, επιτέλους θα γλιτώσουμε τον κόσμο από το λαομίσητο ΣΔΟΕ. Απλώς αλλάξατε όνομα και υπαλλήλους. Το ΣΔΟΕ παραμένει. Άλλαξε ο Μανωλιός και έβαλε τα ρούχα του αλλιώς. Η εφημερίδα «ΚΑΘΗΜΕΡΙΝΗ», η πλέον έγκριτη που στέκεται στο πλευρό σας γράφει: «Εντείνονται οι έλεγχοι του ΣΔΟΕ». Προχθές αυτά έγραφε. Μετά την ψήφιση του νομοσχεδίου, που άλλαξε την ονομασία.
    Μειώσατε τη φορολογία εισοδήματος από τις επιχειρήσεις, χωρίς να δημιουργήσετε κλίμα ανάπτυξης. Συνεπώς έχουμε μειωμένο τζίρο. Από τη στιγμή αυτή, είναι πολύ λογικό να μην αυξάνονται τα έσοδα, γιατί δεν αυξάνεται η πίτα, δεν υπάρχει οικονομική μεγέθυνση. 
    Πέστε μου ακόμα γιατί επαίρεστε για τον αναπτυξιακό νόμο. Πέστε μου μια νέα επένδυση που έγινε μ’ αυτόν το νόμο. Ακόμα δεν έχουν εκδοθεί τα προεδρικά διατάγματα. Περικόψατε επίσης το πρόγραμμα δημοσίων επενδύσεων κατά 1.600 εκατομμυρίων ευρώ. Το πρόγραμμα που ουσιαστικά είναι η ενίσχυση της περιφέρειας. Η περιφέρεια ενισχύεται από το πρόγραμμα δημοσίων επενδύσεων. Για κάθε 100 ευρώ που δαπανά το κράτος σε επενδύσεις έργων, τα 30 ευρώ είναι εργατικά, τα 25 ευρώ είναι δουλειά, τα 15 ευρώ αυξάνουν τον πλούτο των επιχειρήσεων και τα υπόλοιπα 30 ευρώ επαναφέρονται στο κράτος ως φόροι. Τι σημαίνει αυτό; Σημαίνει ότι 7,5 εκατομμύρια ευρώ ημερομίσθια λογίζονταν στο ημερομίσθιο μαζί με τις ασφαλιστικές εισφορές στα 65 ευρώ. Κόψατε 7,5 εκατομμύρια ευρώ μεροκάματα από την περιφέρεια. Απώλεια 400.000.000 ευρώ σε κύκλο εργασιών από κάθε επιχείρηση. Απώλειες 250.000.000 ευρώ πλούτο από επιχειρήσεις που θα μπορούσαν να προχωρήσουν σε εκσυγχρονισμό και επανεπενδύσεις. Απώλεια εσόδων 480.000.000 ευρώ από το κράτος, από φόρους που θα επέστρεφαν.
    Ουσιαστικά κόβετε το οξυγόνο της οικονομίας και χωρίς οξυγόνο η οικονομία πεθαίνει. 
      Είπατε ότι το κάνατε αυτό για να έχετε περιστολή δαπανών. Μα, είναι περιστολή δαπανών το Πρόγραμμα Δημοσίων Επενδύσεων; Είναι ανάπτυξη. Ανάπτυξη η οποία αυξάνει το μέγεθος της οικονομίας. Προσπαθήσατε να κάνετε αλλαγή χωρίς να έχετε προετοιμάσει κάποια άλλη διέξοδο προς αυτή την κατεύθυνση. Αποτέλεσμα αυτής της υπόθεσης είναι σαν να πέφτουμε από το αεροπλάνο χωρίς να έχουμε προετοιμάσει τα αλεξίπτωτα. Αλίμονο, αυτό το πληρώνει ο λαός!
      Λέτε ψέματα ότι δεν γνωρίζατε και γι’ αυτό προχωρήσατε στην απογραφή! Το 2000 λέγατε ότι η οικονομία είναι τραβεστί. Το 2001-2002 λέγατε ότι η οικονομία και ο προϋπολογισμός είναι μαϊμού. Το 2003 μιλούσατε για εικονική πραγματικότητα. 
      Εν τοιαύτη περιπτώσει, αφού ήταν μαϊμού, εικονική πραγματικότητα και τραβεστί η οικονομία, τότε πώς υποσχόσασταν; Άρα γνωρίζατε. Ήσασταν εν δυνάμει κυβέρνηση, όπως λέγατε, και δεν γνωρίζατε την οικονομία και προχωρήσατε στην απογραφή; Τώρα καταφεύγετε σε ψεύτικα ευφυολογήματα, όπως είπε ο Κοινοβουλευτικός Εκπρόσωπος κ. Πολύδωρας, γύρω από το θέμα της τιμής του τσιγάρου και του καπνού.
      Σας διαβάζω επακριβώς τι είπε ο κ. Πολύδωρας: «Είναι η ώρα να σεβαστείτε τον Έλληνα καπνοπαραγωγό και να φτιάξετε μία πολιτική καπνού και σιγαρέτων για την Ελλάδα. Το φθηνό τσιγάρο είναι ασύνδετο από την έννοια του εθνικού καπνού και του εθνικού τσιγάρου».
      Ε, λοιπόν, ας δούμε τι ακριβώς λέει ο κ. Πολύδωρας. Λέει ότι ουσιαστικά με αυτήν τη φορολογία ενισχύουμε τα ελληνικά καπνά. Η τιμή του τσιγάρου αποτελείται από τον καπνό, τα εργατικά και το κέρδος της επιχείρησης. Όλο το υπόλοιπο είναι φόροι. αυτό δεν αλλάζει. Άρα, λοιπόν, αν χρησιμοποιούσαν εισαγόμενα καπνά, πάλι καπνά εισαγόμενα θα χρησιμοποιούν οι καπνοβιομηχανίες.
      Εσείς βάζετε αναλογικό φόρο, πάγιο φόρο και επιπλέον προσθέτετε το ΦΠΑ και ο αναλογικός φόρος είναι στην πλέον ζητούμενη ποινή, ο οποίος αυτήν τη στιγμή είναι το 2,7% ευρώ στην αγορά, γεγονός που σημαίνει ότι ενισχύετε την «PHILIP MORRIS». Αυτός ο φόρος τον οποίον βάλατε ενισχύει στην Ελλάδα μία εταιρεία, τη «PHILIP MORRIS». Ουσιαστικά, δηλαδή, η PHILIP MORRIS ενισχύεται από το εισόδημα του μικροκαπνιστή, του μικροεπαγγελματία, του συνταξιούχου, αυτού του λαού που καπνίζει φθηνά τσιγάρα.
      Και επειδή αντί για ήπια πολιτική προσαρμογή και αντί για ήπια οικονομική προσαρμογή προχωράτε σε ύπτια οικονομική προσαρμογή στον ελληνικό λαό και επειδή ο κ. Πολύδωρας είπε ότι το ισπανικό «μανιάνα» είναι αυτό το αύριο που είναι στο απροσδιόριστο μέλλον, θα κλείσω την ομιλία μου λέγοντας ότι ισπανικά ο λαός λέει και κάτι άλλο όταν καταλαβαίνει ότι βρίσκεται σε αδιέξοδο με την κυβέρνηση η οποία τον κυβερνάει: «Άστα λα βίστα, μπέιμπι»! Αυτό θα σας πει ο λαός στις επόμενες εκλογές!
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
    Το λόγο έχει ο κύριος Υπουργός.
    ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Κύριε Πρόεδρε, θα ήθελα να αναφέρω κάποιες νομοτεχνικές διορθώσεις, τις οποίες θα καταθέσω στο Προεδρείο:
    Στην παράγραφο 3 στο τροποποιούμενο άρθρο 73 του ν. 2960/2001 παράγραφος 1 περίπτωση ιδ΄ διαγράφονται οι κωδικοί 27111211 έως και του β΄ εδαφίου 27111900 και 27112900 της περίπτωσης αυτής, ο αριθμός 13 (ποσό φόρου σε ευρώ) και η μονάδα επιβολής χίλι  χιλιόγραμμα του ιδίου εδαφίου.
    Οι κωδικοί αυτοί, το ποσό του φόρου καθώς και η μονάδα επιβολής, μεταφέρονται στην αμέσως επόμενη περίπτωση ιε΄ αντίστοιχα.
    Δεύτερον, στο άρθρο 10 του νομοσχεδίου με το οποίο αντικαθίσταται η παρ. 1 του άρθρου 39 του ν. 2733/1999, η πρώτη περίπτωση του εδαφίου β΄ αναδιατυπώνεται ως εξής: «β΄. Με απόφαση του Γενικού Γραμματέα της Κυβέρνησης ρυθμίζονται η διαδικασία και οι λεπτομέρειες χρήσεις των αεροσκαφών αυτών».
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να κατατεθούν στα Πρακτικά και να διανεμηθούν και στους Βουλευτές.
    (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
    «Νομοτεχνικές διορθώσεις
    1) Στην παράγραφο 3.
    Στο τροποποιούμενο άρθρο 73 του ν. 2960/2001 παρ. 1 περίπτωση ιδ διαγράφονται
    Οι κωδικοί 27111211 έως και του δευτέρου εδαφίου 27111900 και 27112900 της περίπτωσης αυτής, ο αριθμός 13 (ποσό φόρου σε €) και η μονάδα επιβολής 1.000 χιλιόγραμμα του ιδίου εδαφίου.
    Οι κωδικοί αυτοί το ποσό του φόρου καθώς και η μονάδα επιβολής μεταφέρονται στην αμέσως επόμενη περίπτωση 1ε) αντίστοιχα.
    2) Στο άρθρο 10 του νομοσχεδίου με το οποίο αντικαθίσταται η παράγραφος 1 του άρθρου 39 του ν. 2733/1999 η πρώτη περίπτωση του εδαφίου β αναδιατυπώνεται ως εξής:
    «β. Με απόφαση του Γενικού Γραμματέα της Κυβέρνησης ρυθμίζονται η διαδικασία και οι λεπτομέρειες χρήσης των αεροσκαφών αυτών»)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κωνσταντίνος Βρεττός.
     ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε, ξέρετε ότι δεν είμαι από τους ανθρώπους που μου αρέσει να διακόπτω τους ομιλητές από κάτω. Όμως, χθες, όταν άκουσα τον Υπουργό Οικονομίας και Οικονομικών κ. Αλογοσκούφη να μιλάει για το έλλειμμα, αναγκάστηκα να το κάνω. Είπε χθες ο κύριος Υπουργός –το διαβάζω από τα Πρακτικά- τα εξής: 
     «Με τον προϋπολογισμό του 2005 και με το Πρόγραμμα Σταθερότητας και Ανάπτυξης που παρουσιάσαμε βάζουμε πια τις βάσεις για την επίτευξη της δημοσιονομικής ισορροπίας, διότι είναι γνωστό ότι το έλλειμμα πρέπει να μειωθεί από το 6,1% του ΑΕΠ που κληρονομήσαμε σε επίπεδα κάτω από το 3%».
     Εγώ είπα: «Δεν κληρονομήσατε αυτό το έλλειμμα. Είναι ψευδές αυτό που λέτε». Και ο κ. Αλογοσκούφης απαντά: «Κληρονομήσαμε μεγαλύτερο. Έχετε δίκιο. Κληρονομήσαμε μεγαλύτερο και κάπως το περιορίσαμε πέρυσι.» Τότε ακούστηκαν χειροκροτήματα από την πτέρυγα της Νέας Δημοκρατίας.
     Σήμερα το πρωί ο Κοινοβουλευτικός Εκπρόσωπος του ΠΑΣΟΚ διάβασε μία περικοπή από το επικαιροποιημένο Πρόγραμμα Σταθερότητας και Ανάπτυξης της Ελλάδος, ένα πρόγραμμα που εσείς έχετε καταθέσει με την υπογραφή του Υπουργού Οικονομίας και Οικονομικών. Ο Υπουργός Οικονομίας και Οικονομικών λέει τα εξής: «Στον τομέα των δημοσίων οικονομικών το έλλειμμα της γενικής κυβέρνησης διαμορφώθηκε στο 6,1% και το χρέος στο 110%. Τα δύο αυτά μεγέθη παρουσιάζουν μεγάλη απόκλιση από τους στόχους που είχαν τεθεί, κυρίως λόγω της επίπτωσης των στατιστικών αναθεωρήσεων –όρα η διαδικασία της απογραφής- της υπέρβασης των δαπανών που σχετίζονται με τους Ολυμπιακούς Αγώνες και της σημαντικής υστέρησης των εσόδων σε σχέση με τα προϋπολογισθέντα.»
     Τι να πω; Είναι δυνατόν να αποκαλούμε ψεύτη τον κύριο Υπουργό; Δεν μου αρέσει να το πω. Όμως, έτσι ερμηνεύεται από τα πράγματα. Ο ίδιος διαψεύδεται. Δεν αρκεί να ξέρεις να πεις ψέματα. Πρέπει να ξέρεις και να τα καλύπτεις. Ο Υπουργός δεν ξέρει να τα καλύπτει. Πολλές φορές, κύριοι συνάδελφοι, τον είδα στα πάνελ των τηλεοράσεων, όπου παρεδέχθη ότι ένα κομμάτι του ελλείμματος ανήκει στο ΠΑΣΟΚ και ένα κομμάτι ανήκει στη Νέα Δημοκρατία. Χθες μας παρουσίασε ότι όλα είναι του ΠΑΣΟΚ. Όλο το έλλειμμα -δηλαδή το 6,1%- είναι του ΠΑΣΟΚ. Δεν είναι σοβαρά πράγματα αυτά! Με συγχωρείτε πάρα πολύ αλλά δεν μπορείτε να είστε τόσο αναξιόπιστοι!
     Αυτό δεν βαρύνει μόνο εσάς. Βαρύνει και εμάς. Είμαστε και εμείς, οι Βουλευτές, μέσα στον πολιτικό κόσμο και θέλουμε οι κυβερνήσεις και τα κόμματα να είναι αξιόπιστα. Δεν μπορείτε να εμφανίζεστε με αυτό το πρόσωπο! Δεν μπορείτε να λέτε ψέματα έτσι, με αυτόν τον αναιδέστατο τρόπο. Γιατί πρόκειται περί αναιδεστάτης ψευδολογίας, κύριε Υπουργέ, και μας συγχωρείτε που εσείς εισπράττετε τα πυρά, που έπρεπε από χθες να τα έχει εισπράξει ο Υπουργός Οικονομίας και Οικονομικών.
     Τώρα ας έλθουμε στα πρόσφατα μέτρα. Και άλλες κυβερνήσεις έλεγαν ορισμένα πράγματα -ίσως πριν πάρουν την κυβέρνηση- και έκαναν άλλα μετά. Όμως, δεν τα έκαναν με αυτόν το δικό σας προκλητικό τρόπο. Δύο μήνες πριν λέγατε ότι δεν πρόκειται να λάβετε εισπρακτικά μέτρα και, όμως, τα λάβατε προσθέτοντας ακόμα ένα αρνητικό στοιχείο στην αξιοπιστία της πολιτικής γενικότερα. Εσείς χάσατε την αξιοπιστία σας. Εμείς, όμως, τι φταίμε σε τελευταία ανάλυση; 
     Κύριοι συνάδελφοι, το Σύμφωνο Σταθερότητας και Ανάπτυξης, το οποίο πλέον επικαιροποιείται και πηγαίνει στην Κομισιόν για απόφαση, αποτυπώνει μία κατάσταση της οικονομίας.
      Και εκεί οι συντελεστές, στους οποίους βασίζεστε, για να κάνετε τους υπολογισμούς, είναι υπερεκτιμημένοι. Γιατί; Διότι πρώτον, από την Κομισιόν προκύπτουν ορισμένα πράγματα. Η ίδια η Κομισιόν έκανε τις εκτιμήσεις της και λέει ότι οι προβλέψεις για την αύξηση των εσόδων από ασφαλιστικές εισφορές και τη συγκράτηση των καταναλωτικών δαπανών του δημοσίου μπορεί να είναι πολύ αισιόδοξες. Αυτό είναι η μία παρατήρηση.
      Το έλλειμμα του 2004 ήταν 6,1% του ΑΕΠ. Ωστόσο τα στοιχεία αυτά δεν επικυρώθηκαν από την EUROSTAT, η οποία άφησε ανοιχτό το ενδεχόμενο της νέας αναθεώρησης προς τα πάνω. Αν συμβεί αυτό ή αν υπάρξουν αποκλίσεις από τους στόχους για τα έξοδα και τις δαπάνες, τότε η Κομισιόν θα απαιτήσει πρόσθετα μέτρα. Δηλαδή, ήδη συζητάμε πρόσθετα μέτρα, ήδη συζητάτε, έχετε στο μυαλό σας πρόσθετα μέτρα. Αυτό είναι βέβαιο.
      Σε ό,τι αφορά το ρυθμό ανάπτυξης, αυτός θα υποχωρήσει από το 4% στο 2,9%για εφέτος. Εσείς έχετε υπολογίσει μεγαλύτερο ρυθμό ανάπτυξης, όμως, η Κομισιόν λέει αυτό. Και εγώ λέω μακάρι να φτάσετε και σε αυτό.
      Όσον αφορά τον πληθωρισμό, η Κομισιόν λέει ότι θα φτάσει στο 3,2%. Δεν ήξερε τα μέτρα που πήρατε. Προσωπικά εκτιμώ ότι δεν θα πέσει κάτω από το 3,5% ο πληθωρισμός. Συνεπώς έχουμε τεράστιο πρόβλημα. Υποεκτιμάτε πολλά πράγματα, για να ωραιοποιήσετε την κατάσταση.
      Είχε προχθές μια συνάντηση ο Πρωθυπουργός με τους βιομηχάνους. Δεν ξέρω τι συμπέρασμα βγήκε από κει, όμως ξέρουμε τι κατά καιρούς είπαν οι βιομήχανοι. Οι βιομήχανοι είπαν για το φορολογικό νομοσχέδιο στις 18 Ιανουαρίου 2004 ότι δεν είναι αναπτυξιακό, είναι αντιαναπτυξιακό νομοσχέδιο. Είπαν στις 2 Μαρτίου 2005 ότι παρά τις υποσχέσεις της Κυβέρνησης, η πολιτική που ακολουθείται δεν απαντά ούτε στα πραγματικά προβλήματα της οικονομίας, όπως η βελτίωση της ανταγωνιστικότητας, αλλά ούτε και στη διαφάνεια που απαιτείται για την επιχειρηματικότητα.
      Το είπαν οι ίδιοι οι βιομήχανοι, με τους οποίους προχθές συζήτησε ο κύριος Πρωθυπουργός και έβγαλε υποτίθεται θετικά συμπεράσματα. Τίποτα δεν θα γίνει στην πράξη, είπαν. Υπάρχει ακόμα γραφειοκρατία, πολυνομία και αδιαφάνεια.
      Κυρίως, όμως, δεν βλέπω να εκτιμάτε τις πραγματικές συνθήκες της οικονομίας, και της ευρωπαϊκής και της διεθνούς και της ελληνικής βεβαίως. Έχουμε έναν προϋπολογισμό και ένα αναθεωρημένο πρόγραμμα, που στηρίζεται σε μειωμένες τιμές καυσίμων.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Σε λίγο θα έχουμε, απ’ ό,τι φαίνεται, αύξηση των επιτοκίων στην Ευρώπη. Αυτά τα εκτιμάτε; Εκτιμάτε, δηλαδή, ότι η επιχειρηματικότητα δεν θα είναι και τόσο ευχάριστη, από τη στιγμή που θα έχουμε αύξηση των επιτοκίων;
      Εσάς σας συμφέρει να τα επικαλείστε αυτά. Δεν τα επικαλείστε, όμως, γιατί δεν τα ξέρετε. Τι κάνετε τελικά; Δεν ξέρετε τι γίνεται στη διεθνή οικονομία και στην Ευρώπη; Δεν ξέρετε ότι ήδη έχουμε εκθέσεις, που λένε ότι η Ευρώπη θα έχει κάμψη αυτήν την περίοδο στο Ακαθάριστο Εθνικό Προϊόν; Αυτά τουλάχιστον πείτε τα. Δεν τα λέτε, παρ’ ότι σας συμφέρει να τα πείτε, που σημαίνει ότι δεν τα εκτιμάτε. Δεν ξέρετε τελικά ποια είναι η κατάσταση στην Ευρώπη και στον κόσμο.
      Και εκεί είναι κυρίως το πρόβλημα, κύριοι συνάδελφοι. Έχουμε μια Κυβέρνηση που δεν μελετά, δεν προγραμματίζει, δεν δουλεύει, κοιτάζει μόνο πώς θα κτυπήσει το ΠΑΣΟΚ. Και καλά, το ΠΑΣΟΚ να το κτυπήσει . Η Ελλάδα τι σας φταίει, σε τελευταία ανάλυση; Διότι εσείς κτυπήστε την Ελλάδα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κάνατε αυτήν την περιώνυμη απογραφή και την κάνατε -μισό λεπτό, κύριε Πρόεδρε- σε ακατάλληλο χρόνο, όπως σας έχω πει κι άλλη φορά . Την απογραφή έπρεπε να την κάνετε, αφού θα είχε ολοκληρωθεί η αναθεώρηση του Συμφώνου Σταθερότητας και Ανάπτυξης.
      Το Σύμφωνο Σταθερότητας και Ανάπτυξης, το οποίο πρόσφατα αναθεωρήθηκε, είχε αρχίσει να αναθεωρείται εδώ και ένα χρόνο. Εσείς, αντί να περιμένετε την αναθεώρηση, ώστε να εκμεταλλευτείτε τις θετικές αλλαγές για τις χώρες που υπερβαίνουν το έλλειμμα, σπεύσατε να μπείτε έγκαιρα σε καθεστώς επιτήρησης. Είναι τεράστιο έγκλημα αυτό που κάνατε.
      Θα μπορούσατε τώρα, μετά δηλαδή την αναθεώρηση να έρθετε και να πείτε ότι έχουμε κάνει παραπάνω δαπάνες και ότι έχουμε αυξημένο έλλειμμα διότι είχαμε αυξημένες αμυντικές δαπάνες, δαπάνες για έργα υποδομής, για ολυμπιακούς αγώνες, δαπάνες που θέλουμε να εκπέσουν από τον υπολογισμό του ελλείματος.
      Και θα μπορούσατε να έρθετε σαν τους Γερμανούς, που ήρθαν τώρα, σαν τους Γάλλους, που ήρθαν τώρα και λένε «ξέρετε, ορισμένα πράγματα δεν θα τα βάλουμε μέσα». Τώρα, όμως, υπάρχει ένα νέο Σύμφωνο Σταθερότητας. Τώρα μπορούν να το πουν. Οι άνθρωποι είχαν μυαλό. Πάσχιζαν για τις χώρες τους. Γι’ αυτό και άλλαξαν το Σύμφωνο Σταθερότητας, γι’ αυτό και έρχονται τώρα και ζητούν αναπροσαρμογές.
      Εσείς ζητήσατε να γίνει η επιτήρηση πριν ολοκληρωθεί το Σύμφωνο Σταθερότητας. Έχετε τεράστια ευθύνη γι’ αυτό. Λυπάμαι που το λέω, αλλά ίσως ο κόσμος δεν έχει πάρει είδηση ακόμα το τι μεγάλο έγκλημα έχετε κάνει, κύριε Υπουργέ, στην οικονομία. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Τώρα, όσον αφορά τα μέτρα που πήρατε, πιστεύω ότι είχατε την απάντηση από τον κόσμο. Ο κόσμος πλέον είναι απογοητευμένος, κυρίως αυτοί που σας ψήφισαν. Δεν περίμεναν, ενώ λέγατε ότι δεν θα πάρετε μέτρα εναντίον τους, να τα πάρετε και μάλιστα σε τόσο σύντομο χρονικό διάστημα. Φτάσατε στο σημείο να θέλετε να πληρώσει ο φτωχός καπνιστής αυτά που θέλει να εισπράξει ο πλούσιος επιχειρηματίας του καπνού... 
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
	ΚΩΝΣΤΑΝΤΙΝΟΣ ΒΡΕΤΤΟΣ: ...η «Philip Morris». Λυπάμαι πάρα πολύ, αλλά αυτή είναι η Νέα Δημοκρατία. Δεξιά Κυβέρνηση είναι, αυτό θα κάνει. Ας τα δει ο λαός σε τελευταία ανάλυση και ας τα αξιολογήσει. 
	Ευχαριστώ, κύριε Πρόεδρε.
    	(Χειροκροτήματα από την πτέρυγα του ΠΑΣΟΚ)
 	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, τριάντα πέντε μαθητές και μαθήτριες από το Α΄ ΤΕΕ Πρέβεζας, συνοδευόμενοι από τέσσερις καθηγητές. 
	Η Βουλή τους καλωσορίζει και τους εύχεται καλές σπουδές. 
(Χειροκροτήματα από όλες τις πτέρυγες, της Βουλής)
	Πριν καλέσω στο Βήμα τον επόμενο ομιλητή, τον κ. Φωτιάδη, θα ήθελα να παρακαλέσω με όλο το σεβασμό προς όλους τους συναδέλφους και προς όλες τις πλευρές, να αποφεύγονται οι χαρακτηρισμοί, όπως «ψεύτες», «αναιδείς», που εκστομίστηκαν από όλες τις πλευρές –δεν αναφέρομαι προσωπικά σε κανέναν- και δεν προσιδιάζουν με το κοινοβουλευτικό ήθος και δεν αρμόζουν σε συζητήσεις του Κοινοβουλίου. Εάν επαναληφθούν τέτοιοι χαρακτηρισμοί, το Προεδρείο θα διακόπτει τον ομιλητή και θα τον ανακαλεί στην τάξη. 
	ΚΩΝΣΤΑΝΤΙΝΟΣ ΒΡΕΤΤΟΣ: Κύριε Πρόεδρε...
	ΠΡΟΕΔΡΕΥΩΝ (Γεώργιος Σούρλας): Κύριε Βρεττέ, δεν μίλησα ονομαστικά. Δεν αναφέρομαι σε κανέναν. Αυτά που είπα δεν έχουν, ειλικρινά, κανέναν προσωπικό χαρακτήρα. Ακούστηκαν χαρακτηρισμοί από όλες τις πλευρές, γι’ αυτό το είπα. Θα παρακαλέσω να μην επαναληφθούν. Δεν είναι το πρέπον αυτό, όχι μόνο εντός, αλλά και εκτός Κοινοβουλίου, αν θέλουμε πραγματικά να δώσουμε το κύρος που πρέπει στον πολιτικό κόσμο της χώρας και στο κοινοβουλευτικό μας πολίτευμα. 
	Το λόγο έχει ο κ. Φωτιάδης. 
	ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κύριοι συνάδελφοι, «ο λύκος και εάν εγέρασε και άλλαξε το μαλλί του, μηδέ τη γνώμη άλλαξε μηδέ τη κεφαλή του». 
      Πολύ φοβάμαι ότι συζητούμε πάλι για την ίδια ακριβώς πολιτική, την οποία εφαρμόσατε στο παρελθόν και είναι γνωστή σε όλους τους Έλληνες. Μιλήσατε, ένα χρόνο μετά την ανάληψη της Κυβέρνησης από εσάς, για ευθύνες του ΠΑΣΟΚ. Μιλήσατε για τα κακά χάλια που παραλάβατε. 
      Θα είναι χρήσιμο εν ριπή οφθαλμού -πραγματικά πολύ σύντομα, σ’ ένα λεπτό- να σας πω μερικά στοιχεία για το τι ακριβώς οικονομία παραλάβατε. Αναφορικά με την οικονομία της τετραετίας 1990-1993, όταν το ΑΕΠ είχε αρνητική πορεία μείον 1,5%, εσείς το παραλάβατε 4,5%. Το θέμα των ελλειμμάτων από το 15% που το παραλάβατε -κατά τη δική σας αρχική εκτίμηση- το φθάσατε στο 2,95%, στο 3%. 
      Στα πραγματικά εισοδήματα που, σύμφωνα με στοιχεία του ΟΑΣΑ, μειώθηκαν κατά 12% αναφορικά με τους εργαζόμενους και κατά 27% αναφορικά με τους συνταξιούχους, εσείς παραλάβατε μια αύξηση 21,2% πραγματικών εισοδημάτων των εργαζομένων και περίπου 30% για τους συνταξιούχους. Οι επενδύσεις μειώνονταν στη δική σας διακυβέρνηση. Παραλάβατε μια αύξηση επενδύσεων της τάξης του 14%. Όλοι οι δείκτες της οικονομίας ήταν σαφώς καλύτεροι. 
      Μιλήσατε και εξακολουθείτε να μιλάτε με την ίδια επιχειρηματολογία, την οποία είχατε το 1999. Αυτή η «κακή» οικονομία του ΠΑΣΟΚ, όμως, μπόρεσε την τετραετία 2000-2004 να πάει μπροστά, να δίνει σημαντικές αυξήσεις στους μισθούς και τις συντάξεις και να δίνει δαπάνες, οι οποίες ανέρχονταν, σε ποσοστό αύξησης, οκτώ φορές υψηλότερο αυτών της Ευρωπαϊκής Ένωσης. 
      Έτσι, λοιπόν, έρχεστε σήμερα και στο βωμό της δήθεν κακής οικονομίας, που παραλάβατε, αθετήσατε υποσχέσεις, εξαπατήσατε τον ελληνικό λαό και λέτε: Δεν έχουμε χρήματα, είναι άδεια τα ταμεία του κράτους, γι’ αυτό δεν σας δίνουμε. Σήμερα συζητούμε την εισοδηματική σας πολιτική. Στο 2%, ουσιαστικά, είναι η αύξηση των μισθών των υπαλλήλων, όταν ο πληθωρισμός είναι πολύ υψηλότερα. Ο πληθωρισμός του  20% που μας παραδώσατε μειώθηκε στο 2% και σήμερα είναι διπλάσιος, κοντεύει στο 4% και με τα μέτρα που παίρνετε η εκτίμηση είναι ότι θα ανέβει ακόμη περισσότερο.
      Έτσι, λοιπόν, εύλογα σαν απλός πολίτης ερωτώ, αν τα ταμεία ήταν άδεια, γιατί ο πρώτος νόμος που ψηφίσαμε εδώ στη Βουλή –εσείς τον ψηφίσατε, με τόσο μεγάλη βιασύνη- ήταν η μείωση της φορολογίας των βιομηχάνων; Θα έλεγα ότι, ό,τι χαρίσατε στους βιομήχανους, θέλετε τώρα –είναι κατά τύχη τα ίδια ακριβώς κονδύλια- να τα εισπράξετε από το σύνολο του ελληνικού λαού. Αυτή είναι η πολιτική σας! Να το κάνω πιο απλά; Εξαπατήσατε τους αγρότες και τους συνταξιούχους του ΟΓΑ και δεν τους δώσατε τις αυξήσεις που εσείς υποσχεθήκατε ούτε καν τα 30 ευρώ του ΠΑΣΟΚ, που λέγατε ότι ήταν «ψίχουλα».
      Δεν έχετε για τον αγρότη και το συνταξιούχο, είχατε όμως για το βιομήχανο. Ξέρετε τι σημαίνει η μείωση της φορολογίας των βιομηχάνων; Σημαίνει αύξηση του ΕΚΑΣ από την 1η Ιανουαρίου που μας πέρασε, της τάξης των 300 ευρώ για κάθε συνταξιούχο. Τριακόσια ευρώ το μήνα! Ή αύξηση των συντάξεων του ΟΓΑ κατά 150 ευρώ, μόνο από ένα μέτρο που πήρατε.
      Να σας αναφέρω ότι το δεύτερο μέτρο που φέρατε ήταν η άφεση των αμαρτιών των εκδοτών των πλαστών και εικονικών τιμολογίων! Χαρίσατε ένα ποσό, το οποίο είναι αντίστοιχο περίπου αυτού του ποσού, το οποίο θα εισπράξετε από τα μέτρα τα οποία επιβάλατε σε βάρος του ελληνικού λαού. Σπεύσατε, ονομάζοντας δήθεν «εισαγωγή του χρήματος από το εξωτερικό», με ωραία λόγια να νομιμοποιήσετε το «βρώμικο χρήμα». Όταν οι Έλληνες πληρώνουν 40% ή 45% φορολογία εισοδήματος, εσείς είπατε: «Δεν μας ενδιαφέρει η προέλευση των χρημάτων, αν είναι από λαθρεμπορία, σωματεμπορία ή φοροδιαφυγή. Ελάτε, φέρτε τα χρήματά σας. Δεν θα σας ρωτήσουμε, αρκεί να πληρώσετε 3%», αντί του 40%, όπως είπα προηγούμενα, για κάθε Έλληνα  πολίτη. Ο ισχυρισμός ότι τα θέλετε για επενδύσεις είναι αβάσιμος και μη νόμιμος, δεν έχει κανένα στήριγμα, γιατί τα νομίμως κτηθέντα εισοδήματα στο εξωτερικό, δεν χρειάζονται νόμο ούτε καν φορολόγηση για να έρθουν. Έρχονται νομίμως και χωρίς καμία απολύτως φορολογία. Άρα αφορά αποκλειστικά και μόνον χρήματα, τα οποία παράνομα αποκτήθηκαν και εξήχθησαν στο εξωτερικό.
      Λέτε: Εμείς θα επιβάλουμε φόρους. Για ποιο λόγο; Για να ισοφαρίσουμε τα ελλείμματα. Αλήθεια, δεν πέρασαν παρά μόνο δύο-τρεις μήνες. Στις 22 Δεκεμβρίου ψηφίστηκε ο προϋπολογισμός. Τι άλλαξε στις εκτιμήσεις σας, ώστε να επιβάλετε νέα φορολογία; Αυτό που άλλαξε ήταν το ότι επιβεβαιώθηκε πανηγυρικά η ανικανότητά σας να κυβερνήσετε. Δεν άλλαξε τίποτα απολύτως, γιατί όλα ήταν δεδομένα. Αν δεν ξέρατε ορισμένα στοιχεία πριν από τις εκλογές, στις 22 Δεκεμβρίου, ένα χρόνο περίπου -εννέα μήνες και πλέον- μετά τις εκλογές, ασφαλώς ξέρατε όταν φέρατε τον προϋπολογισμό. Ε, λοιπόν θα σας πω ότι η υστέρηση των εσόδων χρειάζεται πολλά καινούργια «πακέτα», απλά και μόνο για να καλύψουν αυτήν την ανικανότητα και την αδράνεια του Υπουργείου Οικονομικών.
      Εσείς, ως Κυβέρνηση, αλλά και ως κόμμα, πληρώνετε το τίμημα της ανικανότητάς σας. Όμως πολύ σωστά παρατήρησε συνάδελφος: Τι φταίει, όμως, ο ελληνικός λαός να πληρώνει τη δική σας ανικανότητα; 
      Κάνατε αναδιανομή του εισοδήματος. Μας κατηγορούσατε κι εμάς για κακή οικονομία. Όμως, δώσαμε με το πακέτο-«μαμούθ» Σημίτη το Σεπτέμβριο του 2003 χίλια δισεκατομμύρια δραχμές, ένα τρισεκατομμύριο δραχμές επιπλέον του προηγούμενου έτους, για κοινωνικές παροχές. Και είπαμε ευθαρσώς μέσα στη Βουλή ότι το ένα τρισεκατομμύριο το εισπράξαμε από τις τρεις χιλιάδες μεγάλες επιχειρήσεις. Τι κάνετε εσείς σήμερα; Σήμερα εσείς δίνετε ένα τρισεκατομμύριο δραχμές στις μεγάλες επιχειρήσεις και το εισπράττετε από τα δέκα εκατομμύρια των Ελλήνων! Αυτή είναι η διαφορά της πολιτικής μας με απλά νούμερα.
    Έτσι, λοιπόν, κύριοι συνάδελφοι, τον εαυτό σας θα πρέπει να κατηγορείτε. Δεν μπορεί να έρχεστε μ’ ένα νομοσχέδιο και να επιβάλλετε σκληρή λιτότητα σε βάρος των εργαζομένων, να έρχεστε να λέτε για 2% αύξηση στους μισθούς και ταυτόχρονα με παρακάτω άρθρο να παίρνετε 4% ή και 5% από την επιβολή της νέας φορολογίας.
    Δεν είναι δυνατόν στο ίδιο νομοσχέδιο, απλά και μόνο για σημειολογικούς λόγους, για μια ακόμα φορά να χαρίζετε εκατοντάδες εκατομμύρια σε ορισμένους επιχειρηματίες, οι οποίοι συνελήφθησαν κατά το γράμμα του νόμου –όπως το εισάγετε εσείς- από το ΣΔΟΕ να παρανομούν το 2003. Δεν εξέδωσαν αποδείξεις για χρήματα που πήραν και τους λέτε «όχι μόνο δεν θα σας βάλουν πρόστιμα γιατί δεν εκδώσατε αποδείξεις, αλλά δεν χρειάζεται και για το «ΤΕΣΣΕΡΑ» μην πληρώσετε αυτά που εισπράξατε. Σας δίνουμε παράταση μέχρι το 2005 –ως κύριοι- θα σας δώσουμε και έπαινο κιόλας στο τέλος του 2005, εάν μας δηλώσετε αυτά τα εισοδήματα και πληρώσετε τους φόρους.». Εισπράχθηκε ο ΦΠΑ από τους πολίτες και δεν αποδόθηκε επί δύο χρόνια και σήμερα ερχόμαστε και θα έλεγα ότι επικροτούμε και χειροκροτούμε αυτούς τους συγκεκριμένους ανθρώπους. 
    Πιστεύω ότι ο ελληνικός λαός έχει αντιληφθεί την πολιτική σας, κύριοι συνάδελφοι της Νέας Δημοκρατίας. Δεν είναι τυχαίο ότι το κλίμα δυσαρέσκειας και το κύμα αγανάκτησης του ελληνικού λαού σας παρασέρνει. Δεν είναι τυχαίο ότι η δυσαρέσκεια έχει φτάσει σε ποσοστό 88% και δεν είναι τυχαίο ότι ψηφοφόροι της Νέας Δημοκρατίας σε ποσοστό 60% εκφράζουν τη δυσαρέσκειά τους στα γκάλοπ, τα οποία τόσο πολύ σας αρέσει να επικαλείσθε. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φωτιάδη.
    Ο κ. Χρήστος Ζώης είναι απών και διαγράφεται.
    Ο συνάδελφος κ. Αθανάσιος Παπαγεωργίου έχει το λόγο.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Πρόεδρε, κύριε Υπουργέ, κύριοι συνάδελφοι, καθημερινά ολοένα και περισσότερο οι πολίτες μας εμβρόντητοι συνειδητοποιούν τα αδιέξοδα στα οποία έχει περιέλθει η οικονομία της χώρας μας, συνειδητοποιούν τα αδιέξοδα στα οποία έχει οδηγήσει η Κυβέρνηση την οικονομία της χώρας μας.
    Θέλω από την αρχή να κάνω ένα σχόλιο. Η Κυβέρνηση θεωρεί ότι δεκατρείς μήνες τώρα δεν είναι υπεύθυνη για τα οικονομικά αδιέξοδα της χώρας μας. Κάνει λάθος! Ο κύριος Υπουργός, επειδή και αυτός, και εμείς έχουμε σπουδάσει οικονομικά, ξέρει πολύ καλά ότι αν έχουμε δημοσιονομική εκτροπή, αν έχουμε κατάρρευση των εσόδων και υπερβολικά έξοδα σ’ έναν προϋπολογισμό, η οικονομία διαταράσσεται, διαταράσσονται οι ισορροπίες της και θέλει πολύ χρόνο για να συνέλθει. Άρα ο ένας χρόνος, οι δεκατρείς μήνες, ακόμα και οι τρεις μήνες είναι επαρκής χρόνος εν η περιπτώσει δεν είναι καλή η πολιτική, για να επιφέρει δραματικές εξελίξεις στην οικονομία. 
    Όμως, κυρίες και κύριοι συνάδελφοι, οι πολίτες συνειδητοποιούν ολοένα και περισσότερο τις δραματικές επιπτώσεις που επέφεραν και θα επιφέρουν τα μέτρα που εξήγγειλε η Κυβέρνηση τις προηγούμενες ημέρες, τη νέα φοροεπιδρομή που τη ζουν στο πετσί τους οι εργαζόμενοι, οι συνταξιούχοι, οι επιχειρήσεις, οι επαγγελματίες.
    Οι πολίτες ζουν τη μείωση του κύρους και της αξιοπιστίας της χώρας μας, ιδιαίτερα σε ό,τι αφορά στις διαπραγματεύσεις με τα κοινοτικά όργανα με αφορμή τους κακούς χειρισμούς της λεγόμενης απογραφής, αλλά και τις παλινωδίες με τη διαρκώς υποβαλλόμενα σχέδια σταθεροποίησης, τα οποία μας τα γυρίζει πίσω η Ευρωπαϊκή Ένωση και τα ξαναϋποβάλλουμε με άλλους δείκτες. Νομίζω ότι αυτό δείχνει μία Κυβέρνηση που δεν συνειδητοποιεί το πρόβλημα.
    Ζουν οι πολίτες, ζούμε όλοι, κυρίες και κύριοι συνάδελφοι, την παροιμιώδη ανικανότητα της Κυβέρνησης της Νέας Δημοκρατίας, την έλλειψη οικονομικής πολιτικής, σχεδίου και οράματος για την οικονομία. Πάνω από όλα, όμως, τώρα πια συνειδητοποιούν οι πολίτες τον ταξικό χαρακτήρα της των τελευταίων μέτρων.
    Κύριε Υπουργέ, ήμουν από τους βασικούς ομιλητές στον προϋπολογισμό το Δεκέμβριο και σας είχαμε επισημάνει, όλοι οι συνάδελφοι, ότι ο προϋπολογισμός δεν θα εκτελεστεί, ότι ο προϋπολογισμός ήταν και είναι ανεδαφικός. Μάλιστα είχαμε πει ότι πολύ γρήγορα -μετά το Μάρτη- θα αναγκαστείτε να τον αλλάξετε. «Και πριν αλέκτορα λαλήσαι, τρις…», τον αλλάζετε. 
    Είχαμε πει ότι η κατάρρευση των εσόδων θα σας οδηγήσει σε έκτακτα μέτρα και φόρους. Και έγινε, κύριε Υπουργέ! Φέρνετε νέους φόρους και νέα μέτρα! Δυστυχώς, έτσι είναι τα  πράγματα. 
    Είχαμε πει ότι η πολιτική που την ονοματίζατε και την ονοματίζετε «ήπιας προσαρμογής» είναι πολιτική άγριας λιτότητας. Το συνειδητοποιούν τώρα οι πολίτες καθημερινά. Οι μόνοι που δεν συνειδητοποιείτε και δεν λαμβάνετε καθόλου υπόψη τους λόγους μας –γιατί προφανώς θεωρείτε ότι είναι λόγοι υποκριτικοί, ότι είναι λόγοι αντιπολιτευτικοί- είσθε εσείς. 
     Άκουγα χθες τον κύριο Υπουργό, ο οποίος νομίζω ότι ζει στον κόσμο του. Θεωρώ ότι μας έφερε πάλι το ίδιο φιλμ και προέβαλε τους ίδιους λόγους. Κουραστήκαμε να τον ακούμε. Εσείς, κύριε Υφυπουργέ, συμπεριφερόμενος ως λογιστής μας φέρνετε εδώ και προβάλλετε κάθε φορά διάφορους λογαριασμούς. Μας λέτε τι χρωστάμε, λες και μία επιχείρηση, μία οικογένεια, ένα κράτος δεν χρωστάει κάποια στιγμή. Και φυσικά δεν τα συγκρίνετε με όλα τα άλλα όπως κάνει η οικονομική επιστήμη και η σκέψη, με το ΑΕΠ, με το χρέος και όλα τα άλλα. Εσείς κύριε Δούκα, ιδιαίτερα συμπεριφέρεστε ως ο τελευταίος λογιστής αυτής της χώρας. Κάθε φορά απαριθμείτε διάφορες υποχρεώσεις του κράτους απέναντι σε προμηθευτές ή οργανισμούς. Αυτή είναι η πολιτική προσέγγιση της οικονομικής σας πολιτικής; 
     Φυσικά αναφέρθηκα στον κ. Αλογοσκούφη, κυρίες και κύριοι συνάδελφοι, γι’ αυτά που μας είπε χθες. Μας είπε ότι οι αυξήσεις που δίνει η Κυβέρνηση για το ΕΚΑΣ και για τη σύνταξη του ΟΓΑ είναι διπλάσιες του πληθωρισμού. Δεν τις συγκρίνει όμως με τις 33 δραχμές που είχε υποσχεθεί για τη σύνταξη του ΟΓΑ και τις 17 για το ΕΚΑΣ, ενώ πέρυσι όταν τις δίναμε εμείς έλεγε ότι είναι ψίχουλα.
     Προβάλλει δε η Κυβέρνηση της Νέας Δημοκρατίας τη μεγάλη της πολιτική –έτσι λέει- της μείωσης των φορολογικών συντελεστών στις επιχειρήσεις. Ξεχνάει, όμως, ότι προεκλογικά είχε υποσχεθεί στο πρόγραμμά της ότι θα μειώσει τους συντελεστές φορολογίας και στα φυσικά πρόσωπα, στους εργαζόμενους, στους μισθωτούς και στις επιχειρήσεις. Εδώ, όμως, μονοσήμαντα μειώνει στις επιχειρήσεις ενώ τις αποσυνδέει από το αφορολόγητο αποθεματικό. Εκεί εμείς είχαμε επικεντρώσει το ενδιαφέρον μας και θεωρούσαμε ότι αν μειώνει κανείς τη φορολογία στα αποθεματικά είναι κίνητρο για να επενδύσουν οι επιχειρήσεις. 
     Φυσικά ο κύριος Υπουργός μιλάει για τη μεγάλη του πολιτική της μείωσης του προγράμματος δημοσίων επενδύσεων, γιατί, λέει, το δημόσιο πια δεν μπορεί να επενδύει. Η ανάπτυξη του ΑΕΠ είναι υπόθεση της ιδιωτικής οικονομίας. Μείωσε και έφερε στα ποσοστά του 1997 το πρόγραμμα των δημοσίων επενδύσεων ενώ θεωρεί ότι αυτό είναι μεγάλη επιτυχία. Δεν θέλει ανάπτυξη της χώρας, δεν θέλει παραγωγή πλούτο από το δημόσιο ο κύριος Υπουργός της Εθνικής Οικονομίας.
     Επιπλέον θέλω να πω, ότι η Κυβέρνηση της Νέας Δημοκρατίας συνεχίζει να κάνει κριτική στο ΠΑΣΟΚ συμπεριφερόμενη ως Αντιπολίτευση. Ξεχνάει όμως -και ξεχνάτε, κύριε Υπουργέ- ότι το ΠΑΣΟΚ παρέλαβε επιτόκια 23% το 1993 και το παρέδωσε στο 4%. Παρέλαβε το ΠΑΣΟΚ πληθωρισμό από εσάς 14% και σας τον παρέδωσε στο 3% και παίζετε με το 0,1%, δηλαδή αν 2,8% ή 2,9%. Το ΠΑΣΟΚ παρέλαβε έλλειμμα 13% και σας το παρέδωσε 3%. Παρέλαβε αρνητικούς ρυθμούς ανάπτυξης ή 0,8% αυξητικούς το 1993 και τους παρέδωσε με 4,5%, με 4,7% και 5%. Και φυσικά εσείς λέγατε ότι θα το πάτε στο 5%, αλλά τώρα έρχεται η Ευρωπαϊκή Ένωση και λέει 2,9% και θα είναι πολύ. Αυτή είναι η πραγματικότητα.
     Όμως, θέλω να σας το πω και αυτό, κύριε Υπουργέ. Το μεγάλο ψέμα και την προσβολή που ένιωσα χθες και σας το λέω επειδή διετέλεσα πρόεδρος καπνοβιομηχανίας για τέσσερα χρόνια. Είναι αυτό που επικαλεστήκατε για να πείσετε για το φόρο στα τσιγάρα, ότι δηλαδή θέλετε να προστατεύσετε την υγεία και την ελληνική παραγωγή. Αυτό είναι το μεγαλύτερο ψέμα που άκουσα, ένα χρόνο τώρα Βουλευτής σ’ αυτήν την Αίθουσα.
     Ξέρετε γιατί, κύριε Υπουργέ; Καμία επιχείρηση δεν έχει κίνητρο να παράγει καλύτερης ποιότητας προϊόντα, διότι δεν έχει κίνητρο να αυξήσει το μικτό περιθώριο κέρδους ή την κερδοφορία της. Δεν έχει κίνητρο και δεν θα το κάνει. Ούτε εισαγωγές μεγάλες είχαμε τα τελευταία χρόνια από την κυριαρχία του φθηνού τσιγάρου. Ήμουν ο πρώτος πρόεδρος –δεν θέλω να ονοματίσω την εταιρεία και τη μάρκα των τσιγάρων- που η εταιρεία μου είχε μερίδιο 7,8% και την έφτασα στο 14% με φτηνά τσιγάρα. Και ήλθατε τώρα να επιβάλετε φόρο μόνο για εισπρακτικούς λόγους και όχι για να προστατεύσετε την υγεία. Δεν θα παραχθούν καλύτερης ποιότητας προϊόντα. Από 1 ευρώ θα πάει 1,45 ευρώ το φθηνό τσιγάρο, αλλά δεν θα έχει όφελος ο επιχειρηματίας, γιατί δεν θα αυξήσει τα κέρδη για να κάνει καλύτερης ποιότητας τσιγάρα. Και δεν ήλθαν και δεν θα έλθουν καλύτερης ποιότητας τσιγάρα από το εξωτερικό. Δεν γίνεται αυτό στην ελληνική αγορά. Το κάνατε για δύο λόγους και ήταν ηθικό και έντιμο –γι’ αυτό αγανάκτησα χθες- να πείτε ότι το κάνουμε για εισπρακτικούς, για φορολογικούς λόγους. Και δεύτερον το κάνετε γιατί ήταν μια επίμονη θέση ξένων επιχειρήσεων. Εγώ πάντως δεν τις ονοματίζω για λόγους δεοντολογίας. Το κάνετε γιατί ήταν απαίτηση πολλών εταιρειών του εξωτερικού, επειδή φοβούνται τον ανταγωνισμό των φθηνών τσιγάρων από τις ελληνικές εταιρείες. Έγινε για να μην πάμε σε αυτά τα φθηνά τσιγάρα.
      Κλείνω, κύριε Πρόεδρε, λέγοντας ότι η Κυβέρνηση δεν συνειδητοποιεί και σήμερα τα πράγματα. Τα μέτρα δεν θα πετύχουν, κύριε Υπουργέ -και το λέω με λύπη- γιατί η οικονομία οδηγείται σε βαθύτερη κρίση και ύφεση γιατί μπαίνουμε ήδη σε διευρυμένο κύκλο ύφεσης. Αυτό σημαίνει στην πράξη ότι θα υμε περιορισμό της φορολογικής βάσης της οικονομίας μας. Αυτό σημαίνει, κύριε Υπουργέ, ότι όταν ανεβάζετε τους συντελεστές φορολόγησης του ΦΠΑ, έχουμε φοροδιαφυγή, έχουμε εκτεταμένη φοροαποφυγή γεγονός που θα σας αναγκάσει να πάτε σε νέους φόρους.
      Το λέμε προς τους πολίτες πια, διότι κουραστήκαμε να σας λέμε τα αυτονόητα και να μην ακούτε, διότι τα ελλείμματα με τους χειρισμούς που κάνατε, κύριε Υπουργέ, του 6%, είναι τριτοκοσμικά και δεν είναι ευθύνη του ΠΑΣΟΚ.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Τελειώνετε, κύριε Παπαγεωργίου. 
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Και το τελευταίο που θέλω να πω είναι ότι η γενικευμένη κρίση, στην οικονομία θα επηρεάσει ούτως ή άλλως τα μακροοικονομικά μεγέθη. Παράγοντες σταθερότητας, όπως είναι τα χαμηλά επιτόκια, θα διαταραχθούν. Θα έχουμε πισωγύρισμα στα επιτόκια. Αν συναθροίσει κανένας και την κακή ψυχολογία στην οικονομία, το αδιέξοδο θα βαθύνει, η ύφεση και η κρίση θα βαθύνει και θα σας αναγκάσει να λάβετε χειρότερα μέτρα πιο επώδυνα για τους πολίτες. Τότε δεν ξέρω τι θα πείτε, για να απολογηθείτε στους Έλληνες πολίτες μιας και το επιχείρημα του κακού ΠΑΣΟΚ πια θα το έχει παρακούσει. Τότε θα ισχύει εκείνο που λένε οι πολίτες: Λύκος, λύκος στο μαντρί, στο τέλος ήλθε ο λύκος και σεις θα είστε μπροστά στο λύκο, χωρίς να ξέρετε από πού θα φύγετε. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας):  Ο κ. Χρήστος Πρωτόπαπας. Απών. Διαγράφεται. 
      Ο κ. Γεώργιος Καρασμάνης. Απών. Διαγράφεται.
      Ο κ. Δημήτριος Κουσελάς έχει το λόγο και μάλλον εκεί θα τελειώσει και η σημερινή συνεδρίαση, αφού συμφωνεί και το Σώμα και ο Υπουργός. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Αγαπητοί συνάδελφοι, τα φοροεισπρακτικά μέτρα που μας καλεί σήμερα να ψηφίσουμε η Κυβέρνηση είναι μέτρα πανικού και ομολογία αποτυχίας της οικονομικής της πολιτικής. Μιας οικονομικής πολιτικής που πρόσφατα, πριν από τρεις μήνες, ψήφισε μέσα από τον κρατικό προϋπολογισμό, μιας οικονομικής πολιτικής που σήμερα αναθεωρείται και απ’ ό,τι φαίνεται θα αναθεωρηθεί πολλές  φορές και στο μέλλον. 
      Διαψεύσατε, κύριοι της Κυβέρνησης, τον ίδιο τον Πρωθυπουργό σας, που το Σεπτέμβρη στη Διεθνή Έκθεση Θεσσαλονίκης έλεγε ότι «δεν θα πάμε σε πολιτικές εκτάκτων μέτρων, προκειμένου να πετύχουμε τους συγκεκριμένους στόχους για το έλλειμμα του 2005». Και το Δεκέμβριο, τρεις μήνες μετά, στην Κοινοβουλευτική Ομάδα της Νέας Δημοκρατίας έλεγε: «Επιλέγουμε ήπια δημοσιονομική προσαρμογή από την καταπολέμηση της κρατικής σπατάλης και όχι από φορολογικά βάρη. Αυτό είπαμε, σ’ αυτό δεσμευθήκαμε, αυτό κάνουμε». 
      Αυτό κάνετε σήμερα, κύριοι της Κυβέρνησης, με τα μέτρα που μας καλείτε να ψηφίσουμε; Μα, τότε γιατί η πραγματική σύγκλιση με τις αναπτυγμένες χώρες, που προεκλογικά υποσχεθήκατε μεταφράστηκε μετεκλογικά σε ήπια προσαρμογή που σήμερα ενταφιάζετε; 
      Με τα πρόσφατα φοροεισπρακτικά σας μέτρα διαλέξατε την εύκολη, αλλά κοινωνικά ανάλγητη λύση να στείλετε στους πολίτες, κύριε Υπουργέ, το λογαριασμό της δικής σας αδυναμίας για χάραξη αναπτυξιακής στρατηγικής, το λογαριασμό της δικής σας αδυναμίας να ελέγξετε τα δημόσια έσοδα, το λογαριασμό της ανικανότητας και της αναποτελεσματικότητάς σας να ελέγξετε την αισχροκέρδεια και τις αθέμιτες πρακτικές στην αγορά. Ένα λογαριασμό 4,7 δισεκατομμυρίων ευρώ από τον οποίο μεγάλο μέρος θα εισπράξετε βάζοντας βαθιά το χέρι στην τσέπη των οικονομικά ασθενέστερων τάξεων από σήμερα μέχρι και το 2007. Την ίδια στιγμή, δηλαδή, που ο χαμηλόμισθος και ο χαμηλοσυνταξιούχος θα πληρώσει πάνω από 150 ευρώ κεφαλικό φόρο, το χρόνο εσείς μέσα και από αυτό το νομοσχέδιο, πέρα των προηγούμενων, προτείνετε μια σειρά από χαριστικές ρυθμίσεις σε συγκεκριμένους. 
      Και έπεται βέβαια η συνέχεια, με την επικείμενη επιβάρυνση της στέγης που ήδη έχει απορυθμίσει την αγορά ακινήτων, με την αύξηση του ειδικού φόρου των καυσίμων, που ήδη οι τιμές τους είναι τιμές φωτιάς, με το ξεπούλημα της δημόσιας περιουσίας και με γενικευμένες ιδιωτικοποιήσεις που με τον ένα ή τον άλλο τρόπο έχετε αναγγείλει.
      Οι επιλογές σας με τις επικείμενες στρογγυλοποιήσεις των τιμών, συνεπάγονται αυξήσεις κατά μιάμιση ή δύο ποσοστιαίες μονάδες, αύξηση του πληθωρισμού και αντίστοιχη μείωση στην αγοραστική δύναμη των καταναλωτών. 
      Μην υποτιμάτε τη νοημοσύνη μας λέγοντας πως αυτές οι επιπτώσεις είναι προσωρινές ή πως τάχα θα τις απορροφήσουν οι επιχειρήσεις συγκρατώντας τις τιμές. Ήδη, οι έμποροι σας απάντησαν πως δεν έχουν περιθώρια για κάτι τέτοιο και μάλιστα επικαλούνται και πρόσθετο κόστος για τις λογιστικές προσαρμογές που θα έχουν.
      Μ’ αυτές τις επιλογές σας, καθηλώνετε την ανάπτυξη, επιβαρύνετε τους μικρομεσαίους, επιβαρύνετε το κόστος όλων των επιχειρήσεων της χώρας, ανοίγετε ένα νέο κύκλο αισχροκέρδειας και ανατιμήσεως σε βάρος του καταναλωτή. Με τις επιλογές σας για τη φορολόγηση των φθηνών τσιγάρων, διώκετε αυτούς που παράγουν φθηνά τσιγάρα, αυτούς που καπνίζουν φθηνά τσιγάρα –και αυτές είναι οι ασθενέστερες λαϊκές τάξεις-. Υλοποιείτε τις εντολές των πολυεθνικών επιχειρήσεων. Δυστυχώς, στο σημείο αυτό υλοποιείτε τη βούληση της «Phillip Morris».
      Βάζετε σε νέα δοκιμασία τους αγρότες μας διογκώνοντας ακόμα περισσότερο το κόστος παραγωγής τους, σε μια περίοδο που το εισόδημά τους φθίνει και που απαιτείται ελάφρυνση των ποσών που πληρώνουν για εφόδια και εξοπλισμό, όπως προεκλογικά είχατε δεσμευθεί.
      Φυσικά, δεν φροντίσατε να αυξήσετε ανάλογα το ποσοστό επιστροφής στο ΦΠΑ που είχε θεσπίσει η προηγούμενη κυβέρνηση για τη φυτική παραγωγή, την κτηνοτροφία και την αλιεία, όπως και μέσα από πρόσφατη ερώτησή μου όπως επεσήμανα.
      Σε ποια προοπτική ανάπτυξης, κύριε Υπουργέ, σε ποιο αντίκρισμα για τις θυσίες που τους ζητάτε, σε ποιες καλύτερες ημέρες μπορεί να ελπίζει σήμερα ο Έλληνας πολίτης;
      Με πρόβλεψη πληθωρισμού 3,2% για το 2005 χωρίς τις συνέπειες των νέων μέτρων, για να διατηρηθεί σταθερό πραγματικό εισόδημα στο μέσο καταναλωτή, πρέπει να αυξηθεί ονομαστικά τουλάχιστον κατά 5,2%. 
      Δώσατε τέτοιες αυξήσεις στους δημοσίους υπαλλήλους και στους συνταξιούχους στο σύνολο των αποδοχών τους; Φυσικά και όχι.
      Στο άρθρο 2 του παρόντος σχεδίου νόμου ορίζετε αυξήσεις για τους δημοσίους υπαλλήλους 3,6%, υπολογιζόμενες μόνο επί των βασικών μισθών τους. Αυτό, όμως, ισοδυναμεί με αύξηση των συνολικών τους αποδοχών μόλις κατά 2,2%. 
      Εσείς δεν ήσασταν εκείνοι που είχατε χαρακτηρίσει πριν από ένα χρόνο «φιλοδωρήματα» τις αυξήσεις 6,5% που έδωσε η προηγούμενη κυβέρνηση; Εσείς δεν δεσμευθήκατε προεκλογικά για πραγματική σύγκλιση των αμοιβών και των εισοδημάτων;
      Δυστυχώς, φαίνεται ότι όλα αυτά ήταν λόγια του αέρα. Με την εισοδηματική πολιτική που εισηγείστε, οδηγείτε σε μείωση των πραγματικών αποδοχών των εργαζομένων και των συνταξιούχων πάνω από τρεις ποσοστιαίες μονάδες. Και αυτό βέβαια χωρίς να υπολογίσουμε την πρόσθετη φορολογική τους επιβάρυνση από τη μη τιμαριθμοποίηση της φορολογικής κλίμακας και από τη μείωση από 2,5% σε 1,5% της έκπτωσης φόρου, λόγω παρακράτησης που θεσπίσατε με το φορολογικό σας νόμο.
      Λυπάμαι πολύ, αλλά προσωπικά δεν διακρίνω σε αυτήν τη φοροεισπρακτική, αλλά και την εισοδηματική πολιτική, ούτε ίχνος κοινωνικής ευαισθησίας ούτε ψήγμα αναπτυξιακής στρατηγικής. Ακόμα μια φορά αποδεικνύεται πως οι υποσχέσεις σας δεν έχουν καμία σχέση με τις πολιτικές σας, με τις πολιτικές σας που επιφυλάσσουν συνεχώς νέα βάρη και θυσίες χωρίς αντίκρισμα για την πλειοψηφία του λαού μας.
      Αποδεικνύεται, δυστυχώς, ότι έχουμε μια Κυβέρνηση όχι απλά ανίκανη, αλλά μια κυβέρνηση που εξαπατά τους πολίτες.
      Γι’ αυτό, κύριε Υπουργέ, κάθε μέρα χάνετε και την εμπιστοσύνη όλο και μεγαλύτερου μέρους του ελληνικού λαού. Γι’ αυτό και δεν φταίνε οι επικοινωνιακές σας στρατηγικές και μην τα βάζετε με τον Υπουργό σας, τον κ. Ρουσόπουλο. Φταίνε οι αντικοινωνικές σας πολιτικές, φταίνε οι ανάλγητες πολιτικές που ακολουθείτε.
      Σας ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουσελά.
    Ο Υφυπουργός Οικονομίας και Οικονομικών κ. Ρεγκούζας έχει το λόγο.
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, θα ήθελα στο άρθρο 1 να συμπληρώσω μια παράγραφο με αριθμό 11. Είναι το κείμενο το οποίο θα φωτοτυπήσουμε για να το πάρουν όλοι οι συνάδελφοι. Έχει σχέση με την προσαρμογή των διατάξεων για την παρακολούθηση και τον έλεγχο της νόμιμης ανάμιξης, διακίνησης και χρησιμοποίησης των παραλαμβανομένων με μηδενικό ή μειωμένο συντελεστή ειδικό φόρο κατανάλωσης προϊόντων. 
    Είναι μια ρύθμιση για την οποία δεν προκαλείται καμία δαπάνη. Απλά είναι τεχνικό το θέμα και επειδή επείγει, θα προσθέσουμε μια παράγραφο με τον αριθμό 11. Ευχαριστώ.
    Παρακαλώ να μοιραστεί στους συναδέλφους. Το καταθέτω στα Πρακτικά.
    (Στο σημείο αυτό ο Υφυπουργός Οικονομίας και Οικονομικών κ. Αδάμ Ρεγκούζας καταθέτει για τα Πρακτικά την προαναφερθείσα ρύθμιση,  η οποία έχει ως εξής:
    
    (Ο σχετικοί πίνακες βρίσκονται στο Τεύχος των Πρακτικών της Βουλής)
    
    ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της ενότητας των άρθρων από 1 έως και 11 και θα γίνει η ψήφισή τους χωριστά.
    Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 2 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 6 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 7 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 8 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό  ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 10 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό, όπως τροποποιήθηκε από τον κύριο Υπουργό κατά πλειοψηφία.
    Ερωτάται το Σώμα: Γίνεται δεκτό το άρθρο 11 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
    ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία.
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, οι υπολειπόμενοι συνάδελφοι θα έχουν την ευχέρεια να ομιλήσουν κατά την αυριανή συνεδρίαση επί της ψηφισθείσης ενότητος των άρθρων 1 έως 11.
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.16΄ λύεται η συνεδρίαση για αύριο ημέρα Πέμπτη 7 Απριλίου 2005 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο: συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του νομοσχεδίου του Υπουργείου Οικονομίας και Οικονομικών «Εναρμόνιση της Ελληνικής Νομοθεσίας προς την Οδηγία 2003/96/ΕΚ του Συμβουλίου της 27ης  Οκτωβρίου 2003 περί επιβολής Ειδικού Φόρου Κατανάλωσης και άλλες διατάξεις», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ




234
Συνεδρίαση   6-4-05                       σελ. 

