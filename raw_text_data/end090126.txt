(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ΄ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄ 
ΣΥΝΕΔΡΙΑΣΗ OB΄

Δευτέρα 26 Ιανουαρίου 2009

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ευχές για ανάληψη Κυβερνητικών καθηκόντων, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 27 Ιανουαρίου 2009, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων, σχετικά με την καταβολή αποζημίωσης στους δικαιούχους ακτήμονες και κτηνοτρόφους της λίμνης Κάρλας κ.λπ., σελ.
β) Προς την Υπουργό Απασχόλησης και Κοινωνικής Προστασίας:
i. σχετικά με την καταβολή των δεδουλευμένων στους εργαζόμενους του εργοστασίου «Αφοί Γ. ΚΑΡΥΠΙΔΗ ΑΒΕΕ» στα Ιωάννινα κ.λπ., σελ.
ii. σχετικά με τις απολύσεις εργαζομένων στην πυρόπληκτη και σεισμόπληκτη Αχαΐα κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης:
i. σχετικά με την αντιμετώπιση των προβλημάτων του Ψυχιατρικού Νοσοκομείου Αττικής κ.λπ., σελ.
ii. σχετικά με την αντιμετώπιση των προβλημάτων στα τρία μεγάλα νοσοκομεία του Πειραιά κ.λπ., σελ.
δ) Προς τον Υπουργό Εθνικής Άμυνας, σχετικά με την συμφωνία ΕΛΠΕ-ΕΑΣ για την ενοικίαση οικοπέδου ιδιοκτησίας των Ε.Α.Σ. στην Ελευσίνα, σελ.
ε) Προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την καταβολή των δεδουλευμένων στους ναυτεργάτες και την τήρηση των Συλλογικών Συμβάσεων Εργασίας κ.λπ., σελ.
5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Οικονομίας και Οικονομικών, σχετικά με το Σχέδιο Ανασυγκρότησης των πυρόπληκτων περιοχών, σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΥΣΑΝΔΡΑΚΗΣ Κ., σελ.
ΑΠΟΣΤΟΛΑΤΟΣ Β., σελ.
ΖΗΣΗ Ρ., σελ.
ΚΑΛΑΝΤΖΑΚΟΥ Σ., σελ.
ΚΑΜΜΕΝΟΣ Π., σελ.
ΚΙΛΤΙΔΗΣ Κ., σελ.
ΛΕΒΕΝΤΗΣ Α., σελ.
ΜΑΝΩΛΑΚΟΥ Δ., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Αρτας), σελ.
ΤΑΣΟΥΛΑΣ Κ., σελ.
ΤΣΟΥΚΑΛΗΣ Κ., σελ.

Β. Επί της επερώτησης:
ΑΔΡΑΚΤΑΣ Π., σελ.
ΒΟΡΙΔΗΣ Μ., σελ.
ΓΡΗΓΟΡΑΚΟΣ Λ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΜΠΟΥΡΑΣ Α., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Εύβοιας), σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΤΣΟΥΚΑΛΗΣ Ν., σελ.

ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β΄
ΣΥΝΕΔΡΙΑΣΗ  ΟΒ΄
Δευτέρα 26 Ιανουαρίου 2009
      Αθήνα, σήμερα στις 26 Ιανουαρίου 2009, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Ζ΄ Αντιπροέδρου αυτής κ. ΒΑΪΤΣΗ ΑΠΟΣΤΟΛΑΤΟΥ.
      ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, αρχίζει η συνεδρίαση. 
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23 Ιανουαρίου 2009 εξουσιοδότηση του Σώματος επικυρώθηκαν με ευθύνη του Προεδρείου τα πρακτικά της ΟΑ΄ συνεδριάσεώς του, της Παρασκευής 23 Ιανουαρίου 2009, σε ό,τι αφορά την ψήφιση στο σύνολο του σχεδίου νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».)
	Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Ροδούλα Ζήση, Βουλευτή Μαγνησίας, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ
	1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ένωση Αναπληρωτών Εκπαιδευτικών ζητεί τη θέσπιση μέγιστου χρόνου παραμονής στην αναπλήρωση τα δύο διδακτικά έτη πέραν του οποίου, οι αναπληρωτές καθηγητές να μονιμοποιούνται στη δημόσια εκπαίδευση.
      2) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η Ένωση Δημοσιογράφων Ιδιοκτητών Περιοδικού Τύπου και η Πανελλήνια Ομοσπονδία Ενώσεων Συντακτών διαμαρτύρονται για περικοπές στα ασφαλιστικά δικαιώματα των ασφαλισμένων στο ΕΤΑΠ - ΜΜΕ.
      3) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Διαδημοτική Επιχείρηση Ύδρευσης, Αποχέτευσης Βόρειου Άξονα Νομού Χανίων ζητεί την αποκατάσταση των δύο δρόμων που οδηγούν στο Εργοστάσιο Επεξεργασίας Λυμάτων της ΔΕΥΑΒΑ κ.λπ..
      4) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  η Ομοσπονδία Επαγγελματιών - Βιοτεχνών και Εμπόρων Νομού Χανίων ζητεί την αλλαγή των απαιτούμενων προϋποθέσεων για ένταξη των  επιχειρήσεων στο Ταμείο Εγγυοδοσίας Μικρών και Πολύ Μικρών Επιχειρήσεων. 
      5) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο Παραθεριστικός Οικοδομικός Συνεταιρισμός των Εκπροσώπων των Εργατικών και Επαγγελματικών Οργανώσεων  διαμαρτύρεται κατά ενεργειών της ΔΕΗ.
      6) Ο Βουλευτής Κορινθίας κ. ΚΩΝΣΤΑΝΤΙΝΟΣ ΚΟΛΛΙΑΣ κατέθεσε αναφορά με την οποία  οι Δήμοι Ξυλοκάστρου, Ευρωστίνης και Φενεού Νομού Κορινθίας ζητούν την άμεση χρηματοδότηση των συμπληρωματικών έργων και την αποκατάσταση των αστοχιών της αρχικής μελέτης του ΧΥΤΑ Ξυλοκάστρου.
      7) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Αλεξοπούλου Βούλα ζητεί την αποπεράτωση δρόμου στον Νομό Ηλείας κ.λπ.
      8) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία  κάτοικοι του Αγίου Κωνσταντίνου Νομού Φθιώτιδας διαμαρτύρονται για την καθυστέρηση της καταβολής των αποζημιώσεων της παράκαμψης του Αγίου Κωνσταντίνου.
      9) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία   το Παράρτημα Ανατολικής Στερεάς Ελλάδας του Πανελλήνιου Συλλόγου Παραπληγικών  ζητεί οικονομική ενίσχυση.
      10) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Παναγιώτης Γεωργιόπουλος ζητεί να μην τίθενται ανώτατα όρια ηλικίας στους διαγωνισμούς του Υπουργείου Εξωτερικών.
      11) Ο Βουλευτής Φθιώτιδος κ. ΧΡΗΣΤΟΣ ΣΤΑΪΚΟΥΡΑΣ κατέθεσε αναφορά με την οποία  η Ένωση Συμβασιούχων Υπαλλήλων Πυροσβεστικού Σώματος Στερεάς Ελλάδος ζητεί τη μονιμοποίηση στο Πυροσβεστικό Σώμα των με δεκαοκτάμηνη προϋπηρεσία πυροσβεστών κ.λπ.
      12) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Αναστάσιος Σούλης ζητεί να του δοθεί σύνταξη λόγω αναπηρίας.
      13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Σωματείο Συνταξιούχων ΟΑΕΕ Γιαννιτσών και Περιχώρων εκφράζει τις απόψεις του για την παρακράτηση από τον ΟΑΕΕ του ποσού των 3,50 ευρώ, υπέρ των σωματείων των συνταξιούχων του.
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Μιχαηλίδης Ελευθέριος, εργάτης καθαριότητας διαμαρτύρεται για τη μη ανανέωση της σύμβασης εργασίας του με τη Δημοτική Επιχείρηση του Δήμου Σκύδρας.
      15) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας με το οποίο ζητείται η χορήγηση άτοκων δανείων στις ενώσεις συνεταιρισμών για την απορρόφηση του ελαιολάδου.
      16) Η Βουλευτής Β΄ Θεσσαλονίκης κ. ΕΥΑΓΓΕΛΙΑ (ΛΙΤΣΑ) ΑΜΜΑΝΑΤΙΔΟΥ - ΠΑΣΧΑΛΙΔΟΥ κατέθεσε αναφορά με την οποία  ο Αγροτικός Δασικός Συνεταιρισμός ¨Η Ένωση`  Σταυρού Θεσσαλονίκης ζητεί να χορηγηθούν οι αναγκαίες πιστώσεις για τους δασεργάτες που απασχολήθηκαν στα καμένα δάση της Ρόδου κ.λπ..
      17) Οι Βουλευτές Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Α΄ Θεσσαλονίκης κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  η Επιτροπή Αγώνα Πρωτοβάθμιων Σωματείων και Συνδικαλιστών Καθαριστών-Καθαριστριών Δημοσίων Σχολείων διαμαρτύρεται για δικαστικές διώξεις σε βάρος εργαζομένων μελών της.
	18) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Δημοτικό Συμβούλιο Λεχαινών Νομού Ηλείας διαμαρτύρεται για τη διεκδίκηση των παραθαλάσσιων εκτάσεων της Μυρσίνης από την κτηματική υπηρεσία.
      19) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στις διαμαρτυρίες των γιατρών και των εργαζομένων στο Νοσοκομείο Πύργου Ηλείας για τις μετακινήσεις προσωπικού.
      20) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Σύλλογος Ιδιοκτητών Κέντρων Ξένων Γλωσσών Ν. Αχαΐας  διαμαρτύρεται για τον αποκλεισμό του από την ομάδα εργασίας σχετικά με ζητήματα που αφορούν τον κλάδο.
      21) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Δήμος Πύργου Νομού Ηλείας ζητεί την καταβολή της άμεσης οικονομικής βοήθειας των 150.000 ευρώ που εξαγγέλθηκε για τους σεισμόπληκτους δήμους.
      22) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην υπολειτουργία του Ταχυδρομείου στη Γαστούνη του Νομού Ηλείας λόγω έλλειψης προσωπικού.
      23) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε αναφορά με την οποία  ο Δήμαρχος Κλειτορίας Νομού Αχαΐας διαμαρτύρεται για τη μεταβολή λειτουργίας υποκαταστήματος ΕΤΕ  στο δήμο του.
      24) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας το οποίο αναφέρεται στην παράνομη τοποθέτηση κεραίας κινητής τηλεφωνίας, πλησίον του 7ου Δημοτικού Σχολείου του  Πύργου Νομού Ηλείας.
      25) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Σύλλογος Εργαζομένων Υπουργείου Γεωργίας Μακεδονίας-Θράκης εκφράζει τη συμπαράστασή του στις κινητοποιήσεις των αγροτών.
      26) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  οι πληγέντες βαμβακοπαραγωγοί του Νομού Πέλλας ζητούν να γίνει διόρθωση στην ανεπαρκή αποζημίωση που τους δίνεται κ.λπ.
      27) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Πανελλήνιος Σύνδεσμος Καταστημάτων Εστίασης και Διασκέδασης ζητεί τη μείωση στο 0,5% του δημοτικού φόρου.
      28) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  η Πανελλήνια Ομοσπονδία Αξιωματικών Αστυνομίας  ζητεί να χαρακτηριστεί το επάγγελμα του αστυνομικού ως «επικινδύνου», την  τροποποίηση και κατάργηση των δυσμενών διατάξεων του π.δ.120/2008 κ.λπ..
      29) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  η Ένωση Κονσερβοποιών Έλλάδος ζητεί τη μείωση του ενιαίου τέλους ακίνητης περιουσίας για τις βιομηχανίες παραγωγής κομπόστας.
      30) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  οι εργαζόμενοι στο εργοστάσιο Καρυπίδης Νομού Ιωαννίνων ζητούν την άμεση καταβολή των δεδουλευμένων αποδοχών τους κ.λπ..
      31) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε αναφορά με την οποία  η Ένωση Αστυνομικών Υπαλλήλων Νομού Ιωαννίνων ζητεί την ενίσχυση με προσωπικό των αστυνομικών υπηρεσιών του νομού.
      32) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε δημοσίευμα εφημερίδας με το οποίο ζητείται η μονιμοποίηση των συμβασιούχων πυροσβεστών του Νομού Ιωαννίνων.
      33) Ο Βουλευτής Ιωαννίνων κ. ΜΙΧΑΗΛ  ΠΑΝΤΟΥΛΑΣ  κατέθεσε δημοσίευμα εφημερίδας το οποίο αναφέρεται στις διαμαρτυρίες των τοπικών φορέων του ανατολικού Ζαγορίου για τη μεταφορά του Γυμνασίου Μηλιωτάδων.
      34) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο κ. Νικόλαος Παππούς, φοιτητής στο Τμήμα Ισπανικής Γλώσσας και Πολιτισμός του ΕΑΠ ζητεί να εισαχθεί η ισπανική γλώσσα στην πρωτοβάθμια και δευτεροβάθμια εκπαίδευση 
      35) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  το Επιμελητήριο Ηρακλείου Κρήτης ζητεί την ανάκληση της απόφασης που αφορά στην παραχώρηση αρμοδιοτήτων των επιμελητηρίων κ.λπ..
      36) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ  κατέθεσε αναφορά με την οποία  η Πανελλήνια Ομοσπονδία Σωματείων Γονέων και Κηδεμόνων  Ατόμων με Αναπηρία ζητεί να γίνουν μετεγγραφές  αδελφών ΑμεΑ σπουδαστών/στριών και φοιτητών/τριών των ΤΕΙ και ΑΕΙ.
      37) Η Βουλευτής Νομού Αττικής κ. ΠΑΡΑΣΚΕΥΗ (ΕΥΗ) ΧΡΙΣΤΟΦΙΛΟΠΟΥΛΟΥ  κατέθεσε αναφορά με την οποία   ζητεί να πληροφορηθεί για τα κριτήρια κοστολόγησης των αναδασωτικών εργασιών στην Περιφέρεια Αττικής για το 2009 κ.λπ..
	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4147/10.1.08 ερώτηση της βουλευτού κ. Μαρίας Δαμανάκη δόθηκε με το υπ΄αριθμ. ΤΚΕ/Φ2/2566 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ερώτησης, με αριθμό πρωτ. 4147/10-1-08, που κατέθεσε στη Βουλή η βουλευτής κ. Μαρία Δαμανάκη, με θέμα «Ρουσφετολογικές προσλήψεις στο Υπουργείο Πολιτισμού εκτός ΑΣΕΠ», σας πληροφορούμε τα εξής:
      Στο Π. Διάταγμα 164/2004 για την ενσωμάτωση της Κοινοτικής Οδηγίας 99/70/ΕΚ του Συμβουλίου της 28 lουνίου 1999 στο εσωτερικό δίκαιο, συμπεριλαμβάνονται μεταβατικές διατάξεις με τις οποίες τίθενται κανόνες για την υπό προϋποθέσεις μετατροπή των μέχρι την έναρξη ισχύος του συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
      Αρμόδιο όργανο να κρίνει αιτιολογημένα εάν συντρέχουν, κατά περίπτωση, οι προϋποθέσεις του άρθρου 11 του Π.Δ 164/2004, σε πρώτο στάδιο είναι το οικείο Υπηρεσιακό Συμβούλιο ή το όργανο που εξομοιώνεται με αυτό και όπου δεν υπάρχει, το Διοικητικό Συμβούλιο ή το διοικούν όργανο του οικείου νομικού προσώπου ή το όργανο που εξομοιώνεται με αυτό κατά την κείμενη νομοθεσία. Οι κρίσεις των αρμόδιων οργάνων, θετικές ή αρνητικές, διαβιβάζονται αμέσως στο ΑΣΕΠ το οποίο αποφαίνεται σε τελικό στάδιο ποιοι εργαζόμενοι πληρούν τους όρους και τις προϋποθέσεις του ΠΔ 164/2004 για την μετατροπή των συμβάσεων τους σε αορίστου χρόνου.
      Άλλωστε, το ΑΣΕΠ λειτουργεί ως συνταγματικά κατοχυρωμένη ανεξάρτητη αρχή όπως προκύπτει από τις διατάξεις του Συντάγματος και τουΝ.3051/2002 (ΦΕΚ/220/Α), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές. Οι ανεξάρτητες αρχές υπόκεινται μόνο σε κοινοβουλευτικό έλεγχο σύμφωνα με το Κανονισμό της Βουλής. Τα ανωτέρω βέβαια δεν επηρεάζουν το δικαίωμα προσφυγής στην Δικαιοσύνη.
      Η Υπηρεσία μας απόστειλε την ανωτέρω Ερώτηση στο ΑΣΕΠ και σας επισυνάπτει το υπ' αριθ. 1610/22-1-08 απαντητικό του έγγραφο.
      Κατά τα λοιπά θέματα αρμόδιο να απαντήσει είναι το Υπουργείο Πολιτισμού, προς το οποίο επίσης απευθύνεται η ανωτέρω ερώτηση.
      Ο Υφυπουργός
      ΧΡΗΣΤΟΣ ΖΩΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      2. Στην με αριθμό 4079/9.1.08 ερώτηση του Βουλευτή κ. Θανάση Λεβέντη δόθηκε με το υπ΄αριθμ. 353/28.1.08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε τα εξής:
      1. Σχετικά με το θέμα της αντιμετώπισης της λειψυδρίας καθώς και της αειφόρου ανάπτυξης της νήσου Νάξου, το ΥΠΕΧΩΔΕ κατόπιν αιτήματος των Δημάρχων Νάξου, του Έπαρχου Νάξου και του Δημάρχου Πάρου και Αντιπάρου, διερευνά την ανάθεση μελέτης ολοκληρωμένης διαχείρισης των υδατικών πόρων, καθώς και την εκπόνηση Διαχειριστικού Σχεδίου (Μasterplan),σύμφωνα με την οδηγία 2000/60, για τα έργα ύδρευσης Επαρχίας Νάξου και νήσων Πάρου και Αντιπάρου, εφ' όσον τα έργα αυτά χαρακτηριστούν έργα εθνικού επιπέδου.
      2. Αντικείμενο του Σχεδίου αυτού είναι, κατ' αρχήν, η καταγραφή και αξιολόγηση της υφιστάμενης κατάστασης και των μελλοντικών αναγκών σε ότι αφορά την ύδρευση των Δήμων και Κοινοτήτων της Επαρχίας Νάξου και των νήσων Πάρου και Αντίπαρου (τόσο από πλευράς πόρων όσο και υποδομής), η διαμόρφωση προτάσεων των έργων ύδρευσης που απαιτούνται και η προκαταρκτική μελέτη των έργων για τα οποία θα κριθεί σκόπιμο και για τα οποία θα προωθηθεί και η διαδικασία Προκαταρκτικής Περιβαλλοντικής Εκτίμησης και Αξιολόγησης (Π.Π.Ε.Α.). Στη συνέχεια θα ακολουθήσει η εκπόνηση τεχνικών μελετών σύμφωνα με τα οριζόμενα στο Ν.3316/05 και θα προγραμματιστεί η δημοπράτηση των έργων, εφ΄όσον αυτά ενταχθούν σε κάποιο κοινοτικό χρηματοδοτικό πρόγραμμα.
      3. Σύμφωνα με το με αρ.πρ.529/17.1.08 επισυναπτόμενο έγγραφο της Περιφέρειας Νοτίου Αιγαίου, τα έργα κατασκευής των φραγμάτων Φανερωμένης και Τσικαλαριού Νάξου, είναι αρμοδιότητας του Υπουργείου Αγροτικής Ανάπτυξης & Τροφίμων, προς το οποίο κοινοποιείται η παρούσα.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      3. Στην με αριθμό 5972/8-2-08 ερώτηση του Βουλευτή κ. Βασίλειου Έξαρχου δόθηκε με το υπ’ αριθμ. 485/3/3/08 έγγραφο από τον Υφυπουργό ΠΕΧΩΔΕ η ακόλουθη απάντηση:
	«Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Η μελέτη με τίτλο «Μελέτη Βελτίωσης Εθνικής οδού Λάρισας- Κοζάνης κατά τμήματα: Μελέτη τμήματος α) Τύρναβος – Αρχή Παράκαμψης Ελασσόνας, β) Μικρό Ελευθεροχώρι - όρια νομών Λάρισας-Κοζάνης» έχει εξασφαλισμένη χρηματοδότηση ποσού 3.999.727 ευρώ (ΣΑΜ 071/3/2006ΣΜ07130018), έχει δημοπρατηθεί και βρίσκεται στην φάση αξιολόγησης των προσφορών.
      Με την μελέτη αυτή αντιμετωπίζονται τα προβλήματα.
      α) του υποτμήματος «Τύρναβος-Αρχή Παράκαμψης Ελασσόνας», μήκους 15 χιλιομέτρων περίπου, με αρχή την υφιστάμενη Ε.Ο. Λάρισας-Κοζάνης 5,5 χλμ μετά την πόλη του Τυρνάβου και τέλος στον Α.Κ.Τσαρίτσανης της Παράκαμψης Ελασσόνας.
      β) του υποτμήματος Μικρό Ελευθεροχώρι - όρια νομών Λάρισας-Κοζάνης, μήκους 19,65 χιλιομέτρων περίπου, για το οποίο υπάρχει ήδη εγκεκριμένη αναγνωριστική μελέτη, η οποία προβλέπει βελτίωση της υφιστάμενης Ε.Ο.
      Η συμβατική προθεσμία περαίωσης προσδιορίζεται σε 20 μήνες από την υπογραφή της σύμβασης.
      2. Η μελέτη με τίτλο «Μελέτη Βελτίωσης Εθνικής οδού Λάρισας- Κοζάνης Τμήματα α) Αρχή Παράκαμψης Ελασσόνας- Μικρό Ελευθεροχώρι και β) όρια νομών Λάρισας-Κοζάνης-Τριγωνικό» έχει εξασφαλισμένη χρηματοδότηση ποσού 2.500.000 ευρώ (ΣΑΜ 071/3/2006ΣΜ07130018) και βρίσκεται στην φάση προετοιμασίας για προκήρυξη.
      Με την μελέτη αυτή αντιμετωπίζονται τα προβλήματα της Παράκαμψης Ελασσόνας, μήκους 5,9 χλμ., του τμήματος από το τέλος της Παράκαμψης Ελασσόνας μέχρι το Μικρό Ελευθεροχώρι, μήκους 6,0 χλμ. και του τμήματος όρια νομών Λάρισας-Κοζάνης-Τριγωνικό μήκους περίπου 12,0 χλμ.
      Επιπλέον για τις Γεωτεχνικές μελέτες και έρευνες σε όλο το μήκος του άξονα της Εθνικής οδού Λάρισας-Κοζάνης έχει εξασφαλισθεί πρόσθετη χρηματοδότηση 2.500.000 ευρώ (ΣΑΜ 071/3/2006ΣΜ07130018) και το θέμα βρίσκεται στην φάση προετοιμασίας της προκήρυξης.
      4. Για την μελέτη του οδικού τμήματος «Όρια νομών Λάρισας-Κοζάνης-Ρύμνιο» έχει συνταχθεί Τεχνικό Δελτίο με προϋπολογισμό 2.500.000 € και επίκειται η ένταξη του.
      5. Η διάρκεια ολοκλήρωσης των μελετών γενικά μετά την ένταξή τους σε προγράμματα εξαρτάται από το είδος των επιμέρους αντικειμένων που θα προκύψουν και τα τεχνικά προβλήματα που θα ανακύψουν και δεν είναι ευχερές εκ των προτέρων να υπολογισθεί. Για τα τμήματα στα οποία δεν θα προκύψουν προβλήματα θα επισπευστεί η περαίωση των μελετών και η ένταξη των αντίστοιχων έργων στο Δ΄ ΚΠΣ.
Ο Υφυπουργός
Θ. ΞΑΝΘΟΠΟΥΛΟΣ»
	4. Στην με αριθμό 6265/13-2-08 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 4727/3-3-08 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Γ. Mαγκριώτης, σας πληροφορούμε τα εξής:
      Ο Νέος Αναπτυξιακός Νόμος που υλοποιείται από το 2005 αποτελεί ένα σημαντικό αναπτυξιακό εργαλείο ενώ αντιμετωπίζει αποτελεσματικά όλες τις στρεβλώσεις  που δημιουργούσαν οι προηγούμενες αντίστοιχες προσπάθειες.
      Τα επενδυτικά σχέδια ενισχύονται πλέον ανεξάρτητα από την ηλικία μιας επιχείρησης, εξοικονομώντας χρόνο και χρήμα καθώς παλαιότερα έπρεπε να ιδρύουν καινούριες εταιρείες. Επίσης τα επενδυτικά σχέδια μπορούν πλέον να υποβάλλονται όλο το χρόνο και όχι σε συγκεκριμένες μόνο περιόδους.
      Στο πεδίο αρμοδιότητας της Δινσης Βιομηχανικών Επενδύσεων της Γενικής Γραμματείας Βιομηχανίας του ΥΠΑΝ, υποβάλλονται επενδυτικά σχέδια που εμπίπτουν στις παρακάτω περιπτώσεις επενδυτικών σχεδίων του Ν.3299/04, όπως αυτός ισχύει:
	- Πολυετή επιχειρηματικά σχέδια: υποπερίπτωση xi της περίπτωσης ε, της παραγράφου 1, του άρθρου 3 του Ν.3299/04. Προβλέπεται η ενίσχυση μεταποιητικών, μεταλλευτικών και επιχειρήσεων λογισμικού
      - Ειδικά επιχειρηματικά σχέδια: υποπερίπτωση ix, της περ. δ της παρ. 1 του άρθρου 3 του Ν.3299/04 και υποπεριπτώσεις vi, νii, νiii, ix και χ της περίπτωσης ε, της παραγράφου 1, του άρθρου 3 του Ν.3299/04. Προβλέπεται η ενίσχυση μεταποιητικών επιχειρήσεων καθώς και επιχειρήσεων παροχής υπηρεσιών ποιότητας.
      Με βάση τα αρχεία που τηρούνται στη Διεύθυνση Βιομηχανικής Πολιτικής της Γενικής Γραμματείας Βιομηχανίας, μέχρι σήμερα έχει γίνει αποπληρωμή ποσού 38.920.209,85 ευρώ για τα πολυετή επιχειρηματικά σχέδια και αποπληρωμή ποσού 8.482.464,20 ευρώ για τα Ειδικά επιχειρηματικά σχέδια.
      Αναφορικά με τους λόγους καθυστέρησης της εκταμίευσης των επιχορηγήσεων, ισχύει ότι τα ποσοστά υλοποίησης ανά έτος των προγραμμάτων αυτών είναι συνάρτηση του χρονοδιαγράμματος που έχει θέσει η επιχείρηση και της πραγματικής προόδου των έργων αυτών και, κατά συνέπεια, οι αντίστοιχες πληρωμές εξαρτώνται, κατά κύριο λόγο από την ίδια την εταιρεία. Τονίζεται ότι το μεγαλύτερο ποσοστό δημόσιας επιχορήγησης, ήτοι το 85,2%, αφορά Πολυετή Επιχειρηματικά Σχέδια τα οποία έχουν ορίζοντα υλοποίησης μεταξύ 2 και 5 ετών και για τα οποία είναι εξ' ορισμού δύσκολο να υλοποιηθούν άμεσα άρα και να γίνει η σχετική εκταμίευση. Αλλά και στην περίπτωση των Ειδικών Επιχειρηματικών Σχεδίων μπορεί να υφίσταται χρονικός ορίζοντας υλοποίησης πλέον της διετίας. Επιπλέον, ο χρόνος υλοποίησης μίας επένδυσης δύναται και να παραταθεί.
      Σημειώνεται ότι, η υπηρεσία μας συγκροτεί τριμελή όργανα ελέγχου αμέσως μετά τη λήψη αιτήματος από την εταιρεία και θέτει άνω χρονικό όριο ενός μηνός για την υλοποίηση του ελέγχου, πλην όμως, ελλιπή δικαιολογητικά, η υλοποίηση μη εγκεκριμένων δαπανών που χρήζουν τροποποιήσεων του αρχικά εγκεκριμένου επενδυτικού σχεδίου και, εν μέρει ανεξόφλητα τιμολόγια των επενδύσεων, συχνά δημιουργούν καθυστέρηση τόσο στον έλεγχο, όσο και στην υποβολή σχετικής έκθεσης ελέγχου επένδυσης στην υπηρεσία μας.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
    5. Στην με αριθμό  8438/13.3.2008 ερώτηση του Βουλευτή κ. Ιωάννη Μανιάτη δόθηκε με το υπ’ αριθμ. 1364/12.5.2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Μανιάτης  για τα θέματα της αρμοδιότητάς μας, σας πληροφορούμε τα εξής:
      Από το 2000 έως τον Μάρτιο 2004 είχαν δημοπρατηθεί 4 έργα συνολικού προϋπολογισμού 43,89 εκατ. ευρώ, των οποίων οι συμβάσεις υπογράφηκαν μετά τον Μάρτιο του 2004 και τα έργα υλοποιούνται σήμερα κανονικά από την Κυβέρνηση της Νέας Δημοκρατίας
      1. ΚΑΤΑΣΚΕΥΗ ΦΡΑΓΜΑΤΟΣ ΕΥΥΔΡΙΟΥ ΕΠΙ ΤΟΥ ΠΟΤΑΜΟΥ ΕΝΙΠΠΕΑ Ν. ΛΑΡΙΣΑΣ προϋπολογισμού 2,63 εκατ. ευρώ.
      2. ΑΝΑΜΟΡΦΩΣΗ ΑΡΔ. ΔΙΚΤΥΟΥ ΤΟΕΒ ΠΑΜΦΙΑΣ ΤΡΙΧΩΝΙΔΑΣ Ν. ΑΙΤ/ΝΙΑΣ προϋπολογισμού 8,46 εκατ. ευρώ.
      3. ΑΝΑΜΟΡΦΩΣΗ ΑΡΔΕΥΤ ΔΙΚΤΥΟΥ ΤΟΕΒ ΠΑΡΑΒΟΛΑΣ ΤΡΙΧΩΝΙΔΑΣ Ν. ΑΙΤ/ΝΙΑΣ προϋπολογισμού 14,32 εκατ. ευρώ.
      4. ΔΙΚΤΥΟ ΑΝΟΙΚΤΩΝ ΔΙΩΡΥΓΩΝ ΠΕΔΙΑΔΟΣ ΜΟΡΝΟΥ Ν. ΦΩΚΙΔΑΣ
      προϋπολογισμού 18,48 εκατ. ευρώ.
      Ολοκληρώθηκαν τέσσερα έργα του Β' ΚΠΣ 1994 - 1999 ως έργα γέφυρες στο Γ΄ ΚΠΣ :
      1. ΑΡΔΕΥΤΙΚΟ ΕΡΓΟ ΒΙΣΤΡΙΖΑΣ Ν. ΦΘΙΩΤΙΔΑΣ προϋπολογισμού 9,93 εκατ. ευρώ.
      2. ΑΞΙΟΠΟΙΗΣΗ ΤΑΜΙΕΥΤΗΡΑ ΙΝΙΟΥ – ΜΑΧΑΙΡΑ Ν. ΗΡΑΚΛΕΙΟΥ
      .προϋπολογισμού 7,20 εκατ. ευρώ.
      3. ΦΡΑΓΜΑ ΒΡΑΧΟΥ Ν. ΚΑΣΤΟΡΙΑΣ προϋπολογισμού 5,45 εκατ. ευρώ (Β' και Γ΄ ΚΠΣ) (κατασκευάσθηκε το 92% του έργου ενώ το υπόλοιπο θα κατασκευαστεί παράλληλα με το έργο της κατασκευής των αρδευτικών δικτύων αξιοποίησης του φράγματος που ήδη έχει δημοπρατηθεί στις 24 -04-2007.)
      4. ΑΡΔΕΥΤΙΚΑ ΔΙΚΤΥΑ ΕΛΟΥΣ ΚΑΝΔΗΛΑΣ Ν. ΑΡΚΑΔΙΑΣ
      προϋπολογισμού 20,54 εκατ. ευρώ.
      Συνεπώς, από την κυβέρνηση του ΠΑΣΟΚ υπεγράφησαν 4 συμβάσεις που σηματοδοτούν και την έναρξη των έργων, στα παραπάνω 4 μόνο έργα συνολικού προϋπολογισμού 43,12 εκατ. ευρώ.
      Από τον Μάρτιο του 2004 με δεδομένη την αδυναμία ένταξης νέων έργων αποκλειστικά χρηματοδοτούμενων από Εθνικές Πιστώσεις σύμφωνα με τις οδηγίες του Υπουργείου Οικονομίας και Οικονομικών η νέα πολιτική ηγεσία έδωσε νέες κατευθύνσεις με έμφαση στον ορθολογικό σχεδιασμό, την ιεράρχηση προτεραιοτήτων, στη διαχείριση των υδατικών πόρων και την άρτια αξιοποίηση των διατιθέμενων Κοινοτικών Πόρων.
      Υλοποιούμε με ταχείς ρυθμούς τα ήδη ενταγμένα έργα, ήτοι 14 έργα συνολικού προϋπολογισμού 212 εκατ. ευρώ τα οποία δημoπρατήθηκαv από την Κυβέρνηση της Νέας Δημοκρατίας:
      1. ΚΑΤΑΣΚΕΥΗ ΑΡΔΕΥΤΙΚΩΝ ΔΙΚΤΥΩΝ ΖΩΝΗΣ 2Ζ ΑΡΤΖΑΝ-ΑΜΑΤΟΒΟΥ Ν. ΚΙΛΚΙΣ προϋπολογισμού 21,7 εκατ. ευρώ.
      2. ΕΚΣΥΓΧΡΟΝΙΣΜΟΣ ΚΑΙ ΑΝΑΚΑΙΝΙΣΗ ΤΝιΗΜΑΤΩΝ ΑΡΔΕΥΤ. ΔΙΚΤΥΩΝ ΖΩΝΩΝ Α' ΚΑΙ Β' ΛΕΚΑΝΟΠΕΔΙΟΥ ΙΩΑΝΝ!ΝΩΝ προϋπολογισμού 56 εκατ. ευρώ.
      3. ΑΝΑΚΑΙΝΙΣΗ - ΕΚΣΥΓΧΡΟΝΙΣΜΟΣ ΚΑΙ ΒΕΛΤΙΩΣΗ ΑΡΔΕΥΣΗΣ ΙΙου	ΑΡΔΕΥΤΙΚΟΥ ΔΙΚΤΥΟΥ ΠΕΔΙΑΔΑΣ Ν. ΣΕΡΡΩΝ - Τμήμα Ζώνης Αδελφικού προϋπολογισμού 15,35 εκατ. ευρώ.
      4. ΚΑΤΑΣΚΕΥΗ ΛΙΜΝΟΔΕΞΑΜΕΝΗΣ ΚΑΙ ΑΓΩΓΟΥ ΜΕΤΑΦΟΡΑΣ
      ΚΑΣΤΑΝΙΑΣ ΝΗΣΟΥ ΑΛΛΟΝΗΣΟΥ Ν. ΜΑΓΝΗΣΙΑΣ προϋπολογισμού 15,3 5 εκατ. ευρώ.
      5. ΚΑΤΑΣΚΕΥΗ ΛΙΜΝΟΔΕΞΑΜΕΝΗΣ ΠΑΝΟΡΜΟΥ ΣΚΟΠΕΛΟΥ	Ν. ΜΑΓΝΗΣΙΑΣ προϋπολογισμού 8,47 εκατ. ευρώ.
      6. ΚΑΤΑΣΚΕΥΗ ΦΡΑΓΜΑΤΟΣ ΚΑΙ ΑΓΩΓΟΥ ΜΕΤΑΦΟΡΑΣ ΦΕΡΕΚΑΜΙΙΟΥ ΣΚΥΡΟΥ Ν. ΕΥΒΟΙΑΣ προϋπολογισμού 11,87 εκατ. ευρώ.
      7. ΜΕΛΕΤΗ ΚΑΙ ΚΑΤΑΣΚΕΥΗ ΕΡΓΩΝ ΤΕΧΝΗΤΟΥ EΜΠΛΟΥTIΣMOΥ ΤΟΥ ΚΑΡΣΤΙΚΟΥ ΣΥΣΤΗΜΑΤΟΣ ΥΠΕΡΕΙΑΣ Ν. ΛΑΡΙΣΑΣ - ΟΡΦΑΝΩΝ Ν. ΚΑΡΔΙΤΣΑΣ προϋπολογισμού 3,73 εκατ. ευρώ.
      8. ΕΛΕΓΧΟΣ ΧΗΜΙΚΗΣ ΠΟΙΟΤΗΤΑΣ ΑΡΔΕΥΤΙΚΩΝ ΥΔΑΤΩΝ (ΕΠΙΦΑΝΕΙΑΚΩΝ ΚΑΙ ΥΠΟΓΕΙΩΝ) ΣΕ ΚΛΙΜΑΚΑ ΛΕΚΑΝΩΝ ΑΠΟΡΡΟΗΣ ΠΟΤΑΜΩΝ ΤΗΣ ΜΑΚΕΔΟΝΙΑΣ - ΘΡΑΚΗΣ ΚΑΙ ΘΕΣΣΑΛΙΑΣ προϋπολογισμού 2,60 εκατ. ευρώ.
      9. KATΑΣΚEYH ΦΡΑΓΜΑΤΟΣ ΚΟΡΗΣ ΓΕΦΥΡΙ ΧΙΟΥ προϋπολογισμού 18,54 εκατ.ευρώ
      10. ΑΡΔΕΥΤΙΚΑ ΔΙΚΤΥΑ ΑΞΙΟΠΟΙΗΣΗΣ ΤΟΥ ΦΡΑΓΜΑΤΟΣ ΒΡΑΧΟΥ
      ΚΑΣΤΟΡΙΑΣ ΠΙΥ 14,6 εκατ. ευρώ.
      Συγχρόνως, μετά το Μάρτιο του 2004 εντάξαμε στο Γ΄ ΚΠΣ και υλοποιούμε ακόμη 33 νέα έργα συνολικού προϋπολογισμού 238,43 εκατ. ευρώ που δεν υπήρχαν στο πρόγραμμα:
      1. ΚΑΤΑΣΚΕΥΗ ΦΡΑΓΜΑΤΟΣ ΚΡΗΤΗΝΙΑΣ ΡΟΔΟΥ Ν. ΔΩΔΕΚΑΝΗΣΟΥ ΚΑΙ  ΔΙΚΤΥΩΝ ΑΞΙΟΠΟΙΗΣΗΣ ΤΟΥ Π/Υ 17,88 εκατ. ευρώ.
      2. ΤΕΧΝΙΚΟΣ ΣΥ1\1ΒΟΥ ΛΟΣ ΥΠΟΣΤΗΡΙΞΗΣ ΓΙΑ ΤΟΝ ΣΥΝΤΟΝΙΣΜΟ &	ΔΙΟΙΚΗΣΗ ΤΩΝ ΕΡΓΩΝ ΤΩΝ ΜΕΤΡΩΝ 6.1, 6.2. ΠΙΥ 2,5 εκατ. ευρώ.
      3. ΚΑΤΑΣΚΕΥΗ ΦΡΑΓΜΑΤΟΣ & ΑΓΩΓΟΥ ΜΕΤΑΦΟΡΑΣ ΣΧΟΙΝΑ ΚΑΡΠΑΘΟΥ Ν. ΔΩΔΕΚΑΝΗΣΟΥ Π/Υ 10,46 εκατ. ευρώ. 
      4. ΕΝΙΣΧΥΣΗ ΕΡΓΩΝ  ΥΔΡΟΔΟΤΗΣΗΣ ΚΩΠΑΙΔΙΚΟΥ 
      5. ΚΑΤΑΣΚΕΥΗ ΛΙΜΝΟΔΕΞΑΜΕΝΗΣ ΝΕΟΥ ΜΟΝΑΣΤΗΡΙΟΥ Ν. ΦΘΙΩΤΙΔΑΣ Π/Υ 3,7 εκατ.ευρώ.
      6. ΚΑΤΑΣΚΕΥΗ ΑΓΩΓΟΥ ΣΥΝΔΕΣΗΣ ΦΡΑΓΜΑΤΟΣ ΦΑΝΕΡΩΜΕΝΗΣ Ν. ΗΡΑΚΛΕΙΟΥ ΜΕ ΠΕΔΙΟΥ ΑΠΟ ΛΙΜΝΗ ΥΛΙΚΗ Ν. ΒΟΙΩΤΙΑΣ. Π/Υ 10,7 εκατ. ευρώ.
      7. ΒΕΛΤΙΩΣΗ ΑΡΔΕΥΤΙΚΟΥ ΣΥΣΤΗΜΑΤΟΣ ΟΡΧΟΜΕΝΟΥ ΠΕΡΙΟΧΗΣ ΙΙ2 Ν.	ΒΟΙΩΤΙΑΣ. Π/Υ 4,68 εκατ. ευρώ.
      8. ΑΞΙΟΠΟΙΗΣΗ ΤΑΜΙΕΥΤΗΡΑ ΣΕΔΟΥΝΤΑ Ν. ΛΕΣΒΟΥ. ΠΝ 1.37 εκατ. ευρώ. ΔIKTYΑ ΑΡΔΕΥΣΗΣ. Π/Y 27,82 εκατ. ευρώ.
      9. ΒΕΛΤΙΩΣΗ ΑΡΔΕΥΤΙΚΩΝ ΔΙΚΤΥΩΝ ΤΩΝ ΤΜΗΜΑΤΩΝ Ι & ΙΙ & ΤΟΥ	ΑΝΤΛΙΟΣΤΑΣΙΟΥ ΑΡ 1 ΤΗΣ ΥΨΗΛΗΣ ΖΩΝΗΣ ΛΑΜΑΡΗΣ Ν. ΠΡΕΒΕΖΗΣ. Π/Υ 15,74 εκατ. ευρώ.
      10. ΚΑΤΑΣΚΕΥΗ ΦΡΑΓΜΑΤΟΣ ΠΥΡΓΑΚΙΟΥ ΕΠΙ ΤΟΥ ΠΟΤΑΜΟΥ ΕΝΙΙΠΙΕΑ ΣΤΟ Ν. ΛΑΡΙΣΑΣ. Π/Υ 2,27 εκατ. ευρώ.
      11. ΑΡΔΕΥΤΙΚΟ ΔΙΚΤΥΟ ΜΕ ΣΤΑΓΔΗΝ ΑΡΔΕΥΣΗ ΔΗΜΟΥ ΜΕΛΙΚΗΣ Ν. ΗΜΑΘΙΑΣ. Π/Υ 4,74 εκατ. ευρώ. 
      12. ΛΙΜΝΟΔΕΞΑΜΕΝΗ ΖΟΥ ΔΗΜΟΥ ΣΗΤΕΙΑΣ Ν. ΛΑΣΙΘΙΟΥ Π/Υ 6,29 εκατ. ευρώ. 
      13. ΟΛΟΚΛΗΡΩΣΗ ΠΡΩΤΕΥΟΝΤΟΣ ΑΡΔΕΥΤΙΚΟΥ ΔΙΚΤΥΟΥ ΓΟΜΦΩΝ Ν.	ΤΡΙΚΑΛΩΝ  Π/Υ 0,77 εκατ. ευρώ.
      14. ΑΞΙΟΠΟΙΗΣΗ ΤΑΜΙΕΥΤΗΡΙΑ ΒΕΛΑΝΙΔΙΑΣ ΜΑΡΑΘΟΚΑΜΠΟΥ ΣΑΜΟΥ Π/Υ 0,68 εκατ. ευρώ.
      15. ΚΑΤΑΣΚΕΥΗ ΥΠΟΓΕΙΩΝ ΑΓΩΓΩΝ ΑΡΓΥΡΟΠΟΥΛΙΟΥ, ΔΕΛΕΡΙΩΝ ΚΑΙ ΡΟΔΙΑΣ Ν. ΛΑΡΙΣΑΣ. Π/Υ 1,27 εκατ. ευρώ.
      16.ΥΠΟΓΕΙΩΣΗ ΥΦΙΣΤΑΜΕΝΟΥ ΔΙΚΤΥΟΥ ΑΡΔΕΥΣΗΣ ΔΗΜΟΥ ΝΕΣΣΩΝΑ Ν. ΛΑΡΙΣΑΣ. Π/Υ 0,97 εκατ.ευρώ.
      17. ΠΑΡΑΛΛΗΛΑ ΕΡΓΑ ΑΝΑΔΑΣΜΟΥ ΑΓΡΟΚΤΗΜΑΤΟΣ ΛΟΦΙΣΚΟΥ-ΑΧΙΛΛΕΙΟΥ- ΜΕΛΙΣΣΑΣ Ν. ΛΑΡΙΣΑΣ. Π/Y 0,720 εκατ. ευρώ. 
      18. ΑΡΔΕΥΤΙΚΟ ΕΡΓΟ ΔΗΜΟΥ ΖΑΓΟΡΑΣ ΠΗΛΙΟΥ Ν. ΜΑΓΝΗΣΙΑΣ. Π/Y 1,25 εκατ.ευρώ 
      19. ΑΡΔΕΥΤΙΚΟ ΕΡΓΟ ΠΟΡΤΑΡΙΑΣ-ΑΓΡΙΑΣ-ΑΡΤΕΜΙΔΟΣ Ν. ΜΑΓΝΗΣΙΑΣ Π/Υ 1,04 εκατ.ευρώ.
      20. ΦΡΑΓΜΑ ΑΣΩΠΟΥ ΠΟΤΑΜΟΥ Ν. ΚΟΡΙΝΘΙΑΣ. Π/Y 49,95 εKατ.ευρώ.
      21. ΚΑΤΑΣΚΕΥΗ ΛΙΜΝΟΔΕΞΑΜΕΝΗΣ ΕΛΟΥΣ Ν. ΧΑΝΙΩΝ. Π/Y 4,60 εκατ. ευρώ.
      22. ΒΕΛΤΙΩΣΗ ΚΑΙ ΕΚΣΥΓΧΡΟΝΙΣΜΟΣ ΣΥΛΛΟΓΙΚΩΝ ΑΡΔΕΥΤΙΚΩΝ ΔΙΚΤΥΩΝ ΥΠΟ ΠΙΕΣΗ ΣΤΑ ΑΓΡΟΚΤΗΜΑΤΑ ΠΡΙΝΟΥ-ΦΩΤΑΔΑΣ-ΒΑΛΟΜΑΝΤΡΙΠΑΡΑΠΟΤΑΜΟΥ-ΔΙΠΟΤΑΜΟΥ-ΡΟΓΓΙΩΝ-ΔΕΝΔΡΟΧΩΡΙΩΝ Ν. ΤΡΙΚΑΛΩΝ. Π/Y 3.00 εκατ. ευρώ.
      23. ΚΑΤΑΣΚΕΥΗ ΦΡΑΓΜΑΤΟΣ ΠΟΛΛΑΠΛΩΝ ΣΚΟΠΩΝ ΣΤΟ ΧΕΙΜΑΡΡΟ 	«ΜΠΟΥΓΑΖΙ» ΠΕΡΙΒΟΛΙΟΥ Ν. ΦΘΙΩΤΙΔΑΣ. Π/Υ 2,20 εκατ. ευρώ.
      24. ΑΝΤΙΚΑΤΑΣΤΑΣΗ ΚΕΝΤΡΙΚΗΣ ΔΙΩΡΥΓΑΣ ΆΠΟ ΔΙΥΛΙΣΤΗΡΙΑ ΜΕΧΡΙ ΜΗΤΡΟΠΟΛΗ ΑΡΔΕΥΤΙΚΟΥ ΕΡΓΟΥ ΤΑΥΡΩΠΟΥ Ν.ΚΑΡΔΙΤΣΑΣ Π/Y 0,904 εκατ. ευρώ.	. .
      25. ΒΕΛΤΙΩΣΗ ΑΡΔΕΥΣΗΣ ΑΓΡΟΚΤΗΜΑΤΩΝ ΕΥΡΥΤΕΡΗΣ ΠΕΡΙΟΧΗΣ ΦΥΛΛΟΥ Ν. ΚΑΡΔΙΤΣΑΣ Π/Υ 0,678 εκατ. ευρώ.
      26. ΒΕΛΤΙΩΣΗ ΑΡΔΕΥΣΗΣ ΑΓΡΟΚΤΗΜΑΤΩΝ ΓΕΦΥΡΙΩΝ-ΠΑΣΧΑΛΙΤΣΑΣ Ν.ΚΑΡΔΙΤΣΑΣ Π/Υ 1,428 εκατ. ευρώ.
      27. ΑΡΔΕΥΤΙΚΟ ΕΡΓΟ ΔΗΜΟΥ ΜΗΛΕΩΝ-ΑΙΣΩΝΙΑΣ Ν.ΜΑΓΝΗΣΙΑΣ Π/Y 0,75 εκατ. ευρώ. 
      28. ΚΑΤΑΣΚΕΥΗ ΦΡΑΓΜΑΤΟΣ ΠΛΑΚΙΩΤΙΣΣΑΣ Ν. ΗΡΑΚΛΕΙΟΥ Π/Υ 20,7 εκατ. ευρώ.
      29. ΚΑΤΑΣΚΕΥΗ ΚΑΙ ΑΞΙΟΠΟΙΗΣΗ ΦΡΑΓΜΑΤΟΣ ΧΑΛΑΥΡΙΑΝΟΥ ΧΕΙΜΑΡΡΟΥ Δ.ΑΡΧΑΝΩΝ Ν.ΗΡΑΚΛΕΙΟΥ Π/Υ 9,889 εκατ. ευρώ.
      30. ΔΙΕΥΘΕΤΗΣΕΙΣ ΠΟΤΑΜΟΥ ΠΑΣΤΕΛΙΚΑ ΣΤΟ ΔΗΜΟ ΑΚΡΑΙΦΝΙΑΣ Ν. ΒΟΙΩΤΙΑΣ Π/Υ 1.44 εκατ. ευρώ.
      31. ΑΞΙOΠΟΙΗΣΗ ΤΑΜΙΕΥΤΗΡΑ ΚΡΗΝΗΣ Ν. ΧΑΛΚΙΔΙΚΗΣ ΚΑΙ ΥΠΑΡΧΟΥΣΩΝ ΓΕΩΤΡΗΣΕΩΝ Π/Υ 1,75 εκατ. ευρώ. 
      32. ΦΡΑΓΜΑ ΒΑΛΣΑΜΙΩΤΗ Ν. ΧΑΝΙΩΝ Π/Υ 26,24 εκατ. ευρώ. 
      33. ΚΑΤΑΣΚΕΥΗ ΜΟΥΣΕΙΟΥ ΑΓΡΟΤΙΚΗΣ ΚΛΗΡΟΝΟΜΙΑΣ & ΓΕΩΡΓΙΚΗΣ 	ΤΕΧΝΟΛΟΓΙΑΣ ΣΤΗΝ ΑΛΙΑΡΤΟ ΒΟΙΩΤΙΑΣ Π/Υ 3,0 εκ. ευρώ.
      Συνεπώς από την Κυβέρνηση της Νέας Δημοκρατίας υλοποιούνται στο πλαίσιο του Γ’  ΚΠΣ συνολικά 47 Δημόσια Έργα συνολικού προϋπολογισμού 453 εκατ. ευρώ.
      Ο Υπουργός
      Α. ΚΟΝΤΟΣ»
      6. Στην με αριθμό 10099/9-4-2008 ερώτηση των Βουλευτών κυρίων Κωνσταντίνου Ρόβλια και Μιχαήλ Καρχιμάκη δόθηκε με το υπ’ αριθμ. 7017/4/8209/23-4-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Ν. ΡΟΒΛΙΑΣ και Μ. ΚΑΡΧΙΜΑΚΗΣ, σας γνωρίζουμε ότι μεταξύ των βασικών αξόνων της πολιτικής που εφαρμόζουμε είναι η αξιοκρατία και η διαφάνεια στα Σώματα Ασφαλείας, η επιβράβευση της αξιότητας, η εμπέδωση της αξιοκρατίας σε όλα τα επίπεδα, η καταπολέμηση του κομματισμού και η απεξάρτηση του προσωπικού από πολιτικές παρεμβάσεις παντός τύπου, καθώς και η πάταξη της διαφθοράς. Όλες οι ενέργειες, οι αποφάσεις και οι συμπεριφορές μας έχουν αυστηρό προσανατολισμό σε αρχές και αξίες και η αξιοκρατία αποτελεί κατευθυντήρια γραμμή όλων των ενεργειών μας, τόσο σε θεσμικό επίπεδο όσο και στην καθημερινή μας πρακτική.
      Στο πλαίσιο αυτό, μεταξύ των μέτρων που λαμβάνουμε για την αναβάθμιση του Πυροσβεστικού Σώματος, προκειμένου να ανταποκριθεί στις σύγχρονες απαιτήσεις της αποστολής του, είναι και η αναμόρφωση, ο εκσυγχρονισμός και η αναβάθμιση του συστήματος επιλογής και κατάταξης του πυροσβεστικού προσωπικού που αποτελεί έναν από τους βασικότερους στόχους του Υπουργείου μας. Για το σκοπό δε αυτό, με τις διατάξεις του π.δ. 19/2006 «Κανονισμός κατάταξης στο Πυροσβεστικό Σώμα των δοκίμων πυροσβεστών και άλλες διατάξεις», όπως τροποποιήθηκε-συμπληρώθηκε με το π.δ. 236/2007 και ισχύει σήμερα, θεσμοθετήσαμε νέο πλαίσιο πρόσληψης του μόνιμου πυροσβεστικού προσωπικού, με το οποίο καθιερώνεται ένα αντικειμενικότερο και αξιοκρατικότερο σύστημα πρόσληψης, προσαρμοσμένο στις σύγχρονες ανάγκες και απαιτήσεις, που θα συμβάλλει στη βελτίωση των διαδικασιών πρόσληψης και θα προάγει το υπηρεσιακό συμφέρον προς όφελος του κοινωνικού συνόλου. Διευκρινίζεται ότι οι προσλήψεις στο Πυροσβεστικό Σώμα δεν υπάγονταν ποτέ στο ΑΣΕΠ, σύμφωνα με τη διάταξη της παρ. 2ε του άρθρου 14 του ν. 2190/03-03-1994, η οποία εξαιρεί το προσωπικό του πρώην Υπουργείου Δημόσιας Τάξης.
      Ειδικότερα, στη διάταξη του άρθρου 6 του εν λόγω π.δ. προβλέπεται ότι με απόφαση του Αρχηγού Πυροσβεστικού Σώματος συγκροτούνται Επιτροπές : Παραλαβής και Ελέγχου Δικαιολογητικών, Αθλητικών Δοκιμασιών, Διενέργειας Διαγωνισμού και Ψυχοτεχνικών Δοκιμασιών. Η Επιτροπή Διενέργειας Διαγωνισμού έχει την ευθύνη της διενέργειας του διαγωνισμού και την εποπτεία, έλεγχο και συντονισμό όλων των λοιπών Επιτροπών. Η Επιτροπή αυτή είναι αρμόδια για τη διενέργεια των γραπτών εξετάσεων, τη βαθμολόγηση των γραπτών καθώς και τη διεξαγωγή και βαθμολόγηση της προφορικής συνέντευξης. Απαρτίζεται από αξιωματικούς γενικών Υπηρεσιών του Σώματος, τουλάχιστον ανώτερους στο βαθμό, που έχουν την ικανότητα, λόγω των γνώσεών τους ή της εμπειρίας τους να αξιολογήσουν την εν γένει προσωπικότητα των υποψηφίων και τη δυνατότητά τους να ανταποκριθούν στην άσκηση των πυροσβεστικών καθηκόντων και να διαπιστώσουν, μέσω των γραπτών εξετάσεων, το επίπεδο των γνώσεών τους.
      Στο πλαίσιο αυτό, με την 71085 Φ.300.2/14-12-2008 Απόφαση του Αρχηγού του Πυροσβεστικού Σώματος, προκηρύχθηκε διαγωνισμός για την πρόσληψη 1.260 δοκίμων πυροσβεστών γενικών καθηκόντων σύμφωνα με τις διατάξεις της ισχύουσας νομοθεσίας. Οι υποψήφιοι, αρχικά για τη διαπίστωση της σωματικής ικανότητας και φυσικής αντοχής, υποβλήθηκαν σε αθλητικές δοκιμασίες και αγωνίσματα και όσοι δεν ανταποκρίθηκαν σε μία από τις δοκιμασίες ή δεν προσήλθαν κατά την ημερομηνία που καλούντο να εξεταστούν κρίθηκαν ακατάλληλοι για κατάταξη και αποκλείσθηκαν. Στη συνέχεια, για τη διαπίστωση του επιπέδου γνώσεων των διαγωνιζομένων διενεργήθηκαν γραπτές εξετάσεις που περιλάμβαναν πενήντα (50) ερωτήσεις για να απαντήσουν με τη μέθοδο πολλαπλών επιλογών. Με την 18045 Φ.300.2/01-04-2008 διαταγή του Αρχηγείου Πυροσβεστικού Σώματος κοινοποιήθηκαν: α) ο περιληπτικός αλφαβητικός πίνακας των υποψηφίων ανά εξεταστικό κέντρο, β) η ημερομηνία και ώρα των εξετάσεων με σαφείς οδηγίες προς τους υποψηφίους σχετικά με την ώρα προσέλευσης και γ) οι λοιπές υποχρεώσεις τους, κάνοντας ιδιαίτερη μνεία στην απαγόρευση χρήσης των κινητών τηλεφώνων από τους υποψηφίους. Επίσης την 04-04-2008 και ώρα 08,30΄ στις εγκαταστάσεις του Αρχηγείου έγινε ενημέρωση των επικεφαλής επιτηρητών των εξεταστικών κέντρων από την Επιτροπή Διενέργειας του διαγωνισμού σχετικά με τη διεξαγωγή των εξετάσεων.
      Οι πενήντα (50) αυτές ερωτήσεις κληρώθηκαν την 04-04-2008 από την Επιτροπή Διενέργειας Διαγωνισμού μεταξύ των εκατόν πενήντα (150) ερωτήσεων που είχαν καταρτισθεί από τριμελή Επιτροπή Κατάρτισης Ερωτήσεων του άρθρου 9 του π.δ. 19/2006. Στην Επιτροπή αυτή μετέχουν ένας ανώτερος αξιωματικός γενικών Υπηρεσιών του Σώματος και δύο μέλη από το Διδακτικό Επιστημονικό Προσωπικό (ΔΕΠ) της τριτοβάθμιας εκπαίδευσης ή από καθηγητές δευτεροβάθμιας εκπαίδευσης με συναφή, κατά το δυνατόν, ειδικότητα προς το εξεταζόμενο αντικείμενο.
      Η ανατύπωση των ερωτήσεων έγινε τα ξημερώματα της 05-04-2008, ημερομηνία διεξαγωγής των γραπτών εξετάσεων και στη συνέχεια τα ερωτηματολόγια τοποθετήθηκαν και σφραγίσθηκαν σε φακέλους που περιείχαν τόσα αντίτυπα όσα και οι υποψήφιοι ανά αίθουσα. Οι φάκελοι αυτοί παρελήφθησαν από τους επικεφαλής επιτηρητές των εξεταστικών κέντρων και διανεμήθηκαν ανά αίθουσα. Την 09,00' ώρα οι υποψήφιοι εισήλθαν στις αίθουσες, ελέχθησαν τα στοιχεία τους, κατεγράφησαν οι απόντες και δόθηκαν οδηγίες μεταξύ άλλων και για την απαγόρευση χρήσης των κινητών τηλεφώνων. Η έναρξη των γραπτών εξετάσεων δόθηκε την ίδια ώρα σε όλα τα Εξεταστικά Κέντρα με χρήση της ασύρματης επικοινωνίας (μέσω φορητού ασυρμάτου τύπου TETRA) από τον Πρόεδρο της Επιτροπής Διενέργειας προς τους επικεφαλής επιτηρητές και υπεύθυνους των Εξεταστικών Συγκροτημάτων.
      Στη βαθμολόγηση εφαρμόστηκε το σύστημα της αρνητικής βαθμολογίας. Κάθε σωστή απάντηση βαθμολογήθηκε με δύο (2) μονάδες, πολλαπλασιαζόμενες επί 30 και για κάθε λανθασμένη απάντηση αφαιρούνταν μία (1) μονάδα, ενώ σε περίπτωση που δεν υπήρχε απάντηση, ο εξεταζόμενος βαθμολογήθηκε με (0) μηδέν. Η διόρθωση των γραπτών, στα οποία τα στοιχεία των εξεταζόμενων ήταν καλυμμένα με μαύρο αυτοκόλλητο, έγινε ηλεκτρονικά, ενισχύοντας περαιτέρω την αξιοπιστία της διαδικασίας. Διευκρινίζεται ότι δεν είναι δυνατή η οποιαδήποτε παρέμβαση επί του γραπτού, καθώς καθίσταται μη αξιολογήσιμο από τους ηλεκτρονικούς υπολογιστές. Ακολούθως τα απαντητικά φύλλα των υποψηφίων δεν διοχετεύτηκαν σε άγνωστη κατεύθυνση, όπως αναφέρεται στην ερώτηση, αλλά στις φυλασσόμενες εγκαταστάσεις του 199 ΣΕΚΥΠΣ, έδρα της Επιτροπής Διενέργειας του διαγωνισμού στο Χαλάνδρι Αττικής.
      Στη συνέχεια, μετά το πέρας της γραπτής εξέτασης, οι επιτυχόντες υποψήφιοι υποβάλλονται ενώπιον της Επιτροπής Διενέργειας διαγωνισμού, σε δημόσια προφορική συνέντευξη. Με τη συνέντευξη, αξιολογείται και βαθμολογείται η εν γένει προσωπικότητα των υποψηφίων και η δυνατότητά τους να ανταποκριθούν στην άσκηση των πυροσβεστικών καθηκόντων, ενώ αυτή έχει δημόσιο χαρακτήρα, ώστε να εξασφαλίζεται το αδιάβλητο της διαδικασίας. Ειδικότερα, η Επιτροπή Διενέργειας διαγωνισμού, για την έρευνα της προσωπικότητας του υποψηφίου, με ευσύνοπτη αιτιολογία αξιολογεί και βαθμολογεί την εμφάνιση, την παράσταση, την ικανότητα έκφρασης και τις γνώσεις και δεξιότητες που είναι συναφείς με το πυροσβεστικό επάγγελμα, την ικανότητα προσαρμογής, το ζήλο και ενδιαφέρον στο πυροσβεστικό επάγγελμα, το πνεύμα συνεργασίας και το χαρακτήρα κάθε υποψηφίου.
      Πέραν αυτών, σε ό,τι αφορά τα αναφερόμενα στην ερώτηση περί εμπαιγμού των υποψηφίων, διαβλητότητας του διαγωνισμού και χρήσης κινητών κατά τη γραπτή εξέταση κ.λπ. σας ενημερώνουμε ότι αυτά δεν ανταποκρίνονται στην πραγματικότητα, ενώ δεν έχει αναφερθεί από κανένα επιτηρητή ότι χτύπησε κινητό υποψηφίου εντός της αιθούσης των εξετάσεων. Ωστόσο, μέχρι σήμερα, έχουν υποβληθεί πέντε (5) ενστάσεις από υποψηφίους σχετικά με, κατά την άποψή τους, παρατυπίες κατά τη διενέργεια του διαγωνισμού. Κατόπιν τούτου από το Αρχηγείο του Πυροσβεστικού Σώματος δρομολογήθηκε η διενέργεια Ένορκης Διοικητικής Εξέτασης (ΕΔΕ), για τη διερεύνηση των καταγγελλομένων.
      Τέλος, με το νέο αυτό σύστημα επιλογής και κατάταξης του πυροσβεστικού προσωπικού εξασφαλίζεται απόλυτη διαφάνεια και αντικειμενικότητα και παρέχονται όλες οι εγγυήσεις αμεροληψίας και αξιοκρατικής επιλογής, σύμφωνα με τη διακηρυγμένη αρχή μας για την ανάδειξη αξιοκρατικών διαδικασιών επιλογής προσωπικού, ώστε αφενός το προσωπικό αυτό να είναι περισσότερο λειτουργικό και αποτελεσματικό για την κάλυψη των πυροσβεστικών αναγκών και αφετέρου να είναι το καταλληλότερο και να ανταποκρίνεται πλήρως στη φύση και τις ιδιαιτερότητες του πυροσβεστικού έργου.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ
      7. Στην με αριθμό 11367/11-12-2008 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1000017/1127/2-1-2009 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. πρωτ. 11367/11.12.08 ερώτησης που κατέθεσε ο Βουλευτής κ. Γεώργιος Παπαγεωργίου σχετικά με το ανωτέρω θέμα, σας γνωρίζουμε ότι η πίστωση επιχορήγησης του ΟΚΑΝΑ (ΚΑΕ 15-210/2548) που προβλέφθηκε στον προϋπολογισμό του οικονομικού έτους 2008 ανέρχεται σε 29,0 εκατ. ευρώ και ήταν αυξημένη κατά 13,7% σε σχέση με την αντίστοιχη πίστωση του προϋπολογισμού του έτους 2007.
      Η ανωτέρω πίστωση έχει ήδη αυξηθεί κατά 7,7 εκατ. ευρώ και διαμορφώθηκε στο ποσό των 36,7 εκατ. ευρώ.
      Ο Υφυπουργός
      Ν. ΛΕΓΚΑΣ»
      8. Στην με αριθμό 10742/17-4-2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Φ.900α/5841/9610/12-5-2008 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 10742/17-04-2008 ερώτησης της Βουλής των Ελλήνων, που κατέθεσε ο Βουλευτής κ. Θεόδωρος Καράογλου, με θέμα την παραχώρηση εγκαταστάσεων του παλαιού 424 ΓΣΝΕ στο Πανεπιστήμιο Μακεδονίας και Θράκης, σας γνωρίζουμε τα ακόλουθα:
      Εν πρώτοις, το συγκεκριμένο ακίνητο αποτελεί περιουσιακό στοιχείο του ΓΕΣ και δεν περιλαμβάνεται στον πίνακα των αποδεσμευόμενων στρατοπέδων τα οποία διαχειρίζεται η Υπηρεσία Αξιοποίησης και Μετεγκατάστασης Στρατοπέδων (ΥΑΜΣ) του ΥΠΕΘΑ.
      Το ΓΕΣ έχει ήδη απαντήσει στο αίτημα του Πανεπιστημίου Μακεδονίας και Θράκης γνωρίζοντάς του ότι η Στρατιωτική Υπηρεσία, λαμβάνοντας υπόψη τις αυξημένες απαιτήσεις σε υποδομές αλλά και τον χαρακτηρισμό του κτηρίου ως μνημείο, αποφάσισε να διατηρήσει το στρατόπεδο «ΚΑΠ.ΚΩΤΤΑ» για κάλυψη στρατιωτικών αναγκών και περαιτέρω αξιοποίησή του προς όφελος της Υπηρεσίας.
      Ειδικότερα, το ΓΕΣ έχει ξεκινήσει τις διαδικασίες για τη διαμόρφωση των εγκαταστάσεων του παλαιού 424 ΓΣΝΕ σε ξενώνες φιλοξενίας στελεχών για την κάλυψη αναγκών του διερχόμενου στρατιωτικού προσωπικού, του προσωπικού το οποίο φοιτά σε σχολές ή σχολεία με έδρα τη Θεσσαλονίκη (ΑΔΙΣΠΟ, ΣΔΙΕΠ κ.λπ.) και του προσωπικού των ειρηνευτικών αποστολών που μετακινείται από και προς το εξωτερικό.
      Επιπρόσθετα, μελετάται η ίδρυση στρατιωτικού μουσείου του Υγειονομικού Σώματος, καθώς το παλαιό κτήριο του 424 ΓΣΝΕ χαρακτηρίζεται μνημείο.
      Κατά συνέπεια, παρά τη δεδομένη κατανόηση του ΥΠΕΘΑ για τις στεγαστικές δυσκολίες που αντιμετωπίζει το Πανεπιστήμιο Μακεδονίας και Θράκης, δεν είναι δυνατή επί του παρόντος η ικανοποίηση του αιτήματός του.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     9. Στην με αριθμό 10233/11-4-2008 ερώτηση του Βουλευτή κ. Μιχάλη Χρυσοχοΐδη δόθηκε με το υπ’ αριθμ. Φ.041.2/ΑΣ 350/2-5-2008 έγγραφο από τον Υφυπουργό Εξωτερικών η ακόλουθη απάντηση:
      «Σε απάντηση της εν θέματι ερώτησης, και κατά λόγο αρμοδιότητας του Υπουργείου Εξωτερικών, σας γνωρίζουμε τα ακόλουθα:
      Η Ελληνική Κυβέρνηση παρακολουθεί συνεχώς και εκ του σύνεγγυς τα κατά καιρούς εμφανιζόμενα σχέδια της Τουρκίας για τη δημιουργία πυρηνικών σταθμών για την παραγωγή ηλεκτρικής ενέργειας, όπως βεβαίως παρακολουθεί και τις πολιτικές εξελίξεις στην γείτονα, ειδικά την περίοδο αυτή. Τα θέματα αυτά έχουν τύχει στενής παρακολούθησης και μνείας και από την Ε.Ε. και την Ευρωπαϊκή Επιτροπή, και έχει δηλωθεί ότι η Τουρκία θα πρέπει να εξέλθει από αυτή την κρίση με αλώβητες τις δημοκρατικές διαδικασίες.
      Παρά το ότι η Τουρκία δεσμεύεται από μια σειρά αυστηρότατων διεθνών και ευρωπαϊκών κανόνων, προδιαγραφών και ασφαλιστικών δικλείδων που διέπουν την παραγωγή πυρηνικής ενέργειας για ειρηνικούς σκοπούς, η χώρα μας βρίσκεται σε ετοιμότητα πολιτικά και προβαίνει σε όλες τις απαραίτητες ενέργειες σε όλα τα επίπεδα για να διασφαλιστεί η τήρηση των ανωτέρω. Κύριο μέλημα της χώρας μας είναι η αποτροπή χρήσης τυχόν πεπαλαιωμένης τεχνολογίας ή προβληματικών εγκαταστάσεων που θα μπορούσαν αποβούν επικίνδυνες τόσο για την ανθρώπινη ζωή όσο και για το περιβάλλον.
      Επιπλέον, καθώς η Ευρωπαϊκή προοπτική της Τουρκίας εξαρτάται άμεσα από την υποχρέωσή της να ενσωματώσει σταδιακά στη νομοθεσία της το κοινοτικό κεκτημένο στον τομέα της ενέργειας και του περιβάλλοντός, η Ελλάδα από κοινού με τους εταίρους μας παρακολουθεί με προσοχή και ελέγχει τις προσπάθειες της γείτονος προς την κατεύθυνση αυτή, συμμετέχοντας ενεργά στη διαμόρφωση. των σχετικών κειμένων της Ευρωπαϊκής Ένωσης.
      Στο πλαίσιο αυτό, επισημαίνεται ιδιαίτερα, ότι η Διεθνής Σύμβαση για τις Διασυνοριακές Περιβαλλοντικές Επιπτώσεις (ESPOO), στην οποία η Τουρκία πρέπει να προσχωρήσει, προβλέπει υποχρέωση ευρείας συνεργασίας για την αντιμετώπιση διασυνοριακών περιβαλλοντικών κινδύνων.
      Σε κάθε περίπτωση, το Υπουργείο Εξωτερικών επαγρυπνεί για την αυστηρότατη τήρηση όλων των διεθνών και ευρωπαϊκών κανόνων που δεσμεύουν τις χώρες της περιοχής - και την Τουρκία - κατά την ανάπτυξη προγραμμάτων ενεργειακών πηγών, συμπεριλαμβανομένης και της κατασκευής πυρηνικών σταθμών παραγωγής ηλεκτρικής ενέργειας, ανάπτυξη, που βεβαίως, ανήκει πρωτίστως στην αρμοδιότητα των κατά περίπτωση κυβερνήσεων.
      Ο Υφυπουργός
      ΓΙΑΝΝΗΣ ΒΑΛΗΝΑΚΗΣ»
     10. Στην με αριθμό 9853/8-4-2008 ερώτηση των Βουλευτών κυρίων Κυριάκου Βελόπουλου και Βαΐτση Αποστολάτου, δόθηκε με το υπ’ αριθμ. Φ.90022/10801/914/2-5-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή των Ελλήνων από τους Βουλευτές κυρίους Βελόπουλο Κυριάκο και Βαΐτση Αποστολάτο, σχετικά με το αντικείμενο, που διατυπώνεται στο θέμα, σας γνωρίζουμε τα εξής:
     Οι ασφαλιστικοί οργανισμοί, χορηγούν δωρεάν τα εμβόλια του Εθνικού Προγράμματος Εμβολιασμού παιδιών και ενηλίκων, κατ' εφαρμογή των διατάξεων του άρθρου 33 του ν.2676/1999 και της κατ’ εξουσιοδότηση αυτού εκδοθείσας Κ.Υ.Α. Φ.7/οικ.1624/1999.
     Το Υπουργείο Υγείας και Κοινωνικής Αλληλεγγύης, μετά από σχετική γνωμοδότηση της Εθνικής Επιτροπής Εμβολιασμών εισήγαγε το εμβόλιο κατά του ιού των ανθρωπίνων θηλωμάτων (HPV) στο Εθνικό Πρόγραμμα Εμβολιασμών, στο οποίο επήλθαν και ορισμένες αλλαγές.
     Στη συνέχεια, οι υπηρεσίες μας, με σχετικές εγκυκλίους ενημέρωσαν τους ασφαλιστικούς οργανισμούς αρμοδιότητάς Γ.Γ.Κ.Α. για τις αλλαγές που επήλθαν στο Εθνικό Πρόγραμμα Εμβολιασμών και για την ένταξη του νέου εμβολίου σε αυτό.
     Το εν λόγω εμβόλιο χορηγείται σε κορίτσια και νεαρές γυναίκες (12-26 ετών), σύμφωνα με τις σχετικές ερμηνευτικές επεξηγήσεις και οδηγίες, που αφορούν στο νεοεισαχθέν εμβόλιο, δωρεάν, όπως ισχύει για όλα τα εμβόλια του υποχρεωτικού εμβολιασμού του Εθνικού Προγράμματος Εμβολιασμών.
     Ειδικότερα, και σε ότι αφορά το ΙΚΑ-ΕΤΑΜ, σας γνωρίζουμε ότι, όπως μας ενημέρωσε με σχετικό έγγραφό του, η Διοίκηση του Ιδρύματος βρίσκεται στη διαδικασία υλοποίησης και εφαρμογής του νέου Εθνικού Προγράμματος Εμβολιασμών.
     Ο ΟΑΕΕ έχει ήδη προχωρήσει στην έκδοση σχετικής εγκυκλίου και εντός των ημερών θα υπάρξει ενημέρωση των αρμόδιων περιφερειακών υπηρεσιών και φαρμακευτικών συλλόγων για τη δωρεάν χορήγηση του εμβολίου. Η καθυστέρηση που παρατηρήθηκε οφείλεται στην προσπάθεια της εξεύρεσης συμφερότερης λύσης προμήθειας του εμβολίου, από την πλευρά της Διοίκησης.
     Τέλος, όσον αφορά το ΤΣΑΥ, σας γνωρίζουμε ότι χορηγεί κανονικά το λόγω εμβόλιο, εφαρμόζοντας τις σχετικές οδηγίες του Εθνικού ΠρογράμμαΕμβολιασμών.
Η Υπουργός
ΦΑΝΗ ΠΕΤΡΑΛΙΑ-ΠΑΛΛΗ»). 
      ΠΡΟΕΔΡΕΥΩΝ (Βαϊτσης Αποστολάτος): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 27 Ιανουαρίου 2009.
	Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
	1. Η με αριθμό 9540/7-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων στήριξης του εισοδήματος των ελαιοπαραγωγών.
	2. Η με αριθμό 11142/5-12-2008 ερώτηση της Βουλευτού του Κομμουνιστικού Κόμματος Ελλάδας κ. Σοφίας Καλαντίδου προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων σχολικής στέγης στο Δήμο Συκεών του Νομού Θεσσαλονίκης. 
	3. Η με αριθμό 11803/462/19-12-2008 ερώτηση και αίτηση κατάθεσης εγγράφων της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Μεταφορών και Επικοινωνιών, σχετικά με την υπογειοποίηση του προαστιακού σιδηροδρόμου στα όρια του Δήμου Αθηναίων. 
 	4. Η με αριθμό 2542/28-7-2008 ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με την έκδοση πορίσματος της Επιτροπής Κεφαλαιαγοράς για χειραγώγηση μετοχής. 
	Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
	1.  Η με αριθμό 9212/3-11-2008 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Αγροτικής Ανάπτυξης και Τροφίμων, σχετικά με την αγορά των αγροτικών προϊόντων από τους εμπόρους με το σύστημα των «ανοιχτών» τιμών. 
      ΠΡΟΕΔΡΕΥΩΝ (Βαΐτσης Αποστολάτος):  Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 412/19.1.2009 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την καταβολή αποζημίωσης στους δικαιούχους ακτήμονες και κτηνοτρόφους της λίμνης Κάρλας κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Με την απόφαση της πολιτείας να προχωρήσει στην ανασύσταση της λίμνης Κάρλας, όλοι οι δικαιούχοι ακτήμονες και κτηνοτρόφοι των επτά παρακάρλιων χωριών του Νομού Μαγνησίας αντιμετωπίζουν σοβαρό πρόβλημα βιοπορισμού, καθώς αποβλήθηκαν από τις εκτάσεις που καλλιεργούσαν ή είχαν τα ποιμνιοστάσιά τους, χωρίς να τους δοθεί η παραμικρή αποζημίωση ή οικονομική ενίσχυση.
      Οι δικαιούχοι ακτήμονες και κτηνοτρόφοι, στους οποίους είχε παραχωρηθεί το δικαίωμα να καλλιεργούν ως μισθωτές και να βόσκουν τα ποίμνιά τους στις δημόσιες εκτάσεις στην πρώην λίμνη Κάρλα, δικαιώθηκαν από τα διοικητικά δικαστήρια, τα οποία με αποφάσεις το 2008 επιβάλλουν στο ελληνικό δημόσιο να καταβάλει εφάπαξ αποζημίωση κοινωνικής αποκατάστασης στους εν λόγω ακτήμονες και κτηνοτρόφους.
      Δεδομένου ότι η πολιτεία έχει μεριμνήσει με νομοθετικές ρυθμίσεις για ακτήμονες και κτηνοτρόφους σε αντίστοιχα έργα, ερωτάσθε, κύριοι Υπουργοί:
      1. Ποια άμεσα μέτρα θα ληφθούν για την ανακούφιση των ακτημόνων και κτηνοτρόφων της πρώην λίμνης Κάρλας από το σοβαρό πρόβλημα βιοπορισμού που αντιμετωπίζουν;
      2. Θα προχωρήσετε στην καταβολή εφάπαξ επιδόματος κοινωνικής αποκατάστασης στους δικαιούχους ακτήμονες και κτηνοτρόφους της πρώην λίμνης Κάρλας;»
      Κύριε Υπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων):  Ευχαριστώ, κύριε Πρόεδρε.
      Αγαπητή συνάδελφε, το θέμα αυτό έχει ένα σχετικό βάθος χρόνου. Έχει επανέλθει αρκετές φορές και στην Αίθουσα αυτή, αλλά και στα δυο συναρμόδια Υπουργεία. 
      Έχει αποφασιστεί η επαναπλημμύριση, η ανασύσταση της λίμνης Κάρλας. Είναι γνωστό ότι οι εκτάσεις, οι οποίες τότε χαρακτηρίστηκαν με ιδιοκτησία, αποζημιώθηκαν όλες, περί τα τέσσερις χιλιάδες στρέμματα. Τα υπόλοιπα, οι δεκάδες χιλιάδες στρέμματα, είχαν παραχωρηθεί για βόσκηση και κάποια για εκμετάλλευση. 
      Η απόφαση του νομάρχη ήταν ξεκάθαρη –και έχει βάθος χρόνου- ότι πλέον δεν μπορούν να παραχωρηθούν, εφόσον έχει αποφασιστεί να εκτελεστεί το συγκεκριμένο έργο. Έκτοτε, έχει αναπτυχθεί μια συζήτηση και μια δικαστική διαμάχη. Υπάρχουν οι δυο συγκεκριμένες αποφάσεις που αναφέρατε, οι οποίες δικαιώνουν σε πρώτο βαθμό. 
Αλλά υπάρχουν και πάμπολλες αποφάσεις οι οποίες έρχονται σε αντίθεση με αυτές τις αποφάσεις που, πράγματι, ακυρώνουν τη διεκδίκηση κάποιων πέραν των δέκα πιθανών διεκδικητών για αποζημίωση. Είναι ένα ζήτημα που σίγουρα προκλήθηκε που όμως, η τοπική κοινωνία και η Νομαρχιακή Αυτοδιοίκηση ήταν δεδομένο ότι το συζήτησε και πάρθηκε αυτή η απόφαση σ’ εκείνο το χρονικό σημείο. 
     Το να ζητάτε να παρέμβουμε στο έργο πλέον της δικαιοσύνης, που κατά παγία αρχή του δημοσίου έχει να κάνει με πλήρη, αν το θέλετε, κατάληξη σε αμετάκλητη απόφαση, δεν είναι –προφανώς και δεν θα πρέπει να είναι- στις προθέσεις κανενός κυβερνητικού στελέχους. 
     Ως ζήτημα παραμένει. Έπρεπε προφανώς να έχει απασχολήσει κατά το παρελθόν την τοπική κοινωνία και τους καλλιεργητές και να αναζητηθεί διέξοδος. Τώρα όμως στη μορφή στην οποία βρίσκεται το θέμα και έρχεται σε μας, ειλικρινά δεν μπορεί κανένας να δώσει καμμία απάντηση, πέρα από το ότι, επειδή δεν είναι λίγοι οι διεκδικητές αυτών των αποζημιώσεων, πρέπει να αναμένει να τελεσιδικήσει οπωσδήποτε η απόφαση των δικαστηρίων. 
     Δεν είναι στις προθέσεις μας να υπεισέλθουμε στην κρίση των αποφάσεων των δικαστηρίων. Εφ’ όσον καταλήξει κάπου το θέμα αυτό δικαστικώς, προφανώς τότε και για τις αποζημιώσεις, αλλά και για ό,τι παράπλευρο χρειαστεί να υποστηριχθεί να είστε βέβαιοι ότι θα το πράξουμε.
     Ευχαριστώ.
     ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ, κύριε Υπουργέ.
     Η κ. Ροδούλα Ζήση έχει το λόγο, για δυο λεπτά.
     ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
     Κύριε Υπουργέ, σήμερα που οι αγρότες βρίσκονται στους δρόμους καταλαβαίνετε πάρα πολύ καλά ότι το θέμα που συζητάμε εμείς εδώ αφορά ένα πολύ μεγάλο έργο, μια αποκατάσταση, αν θέλετε, δικαίου για τους παραγωγούς και τους κτηνοτρόφους μιας ευρύτερης περιοχής, γιατί πρόκειται για ένα μεγάλο έργο της Θεσσαλίας. 
     Πρέπει να σας ενημερώσω, γιατί ίσως δεν σας έχουν πληροφορήσει καλά, ότι έχουν τελεσιδικήσει οι αποφάσεις. Είναι η 811 και η 812 του 2008 και έχουν βγάλει και το οικονομικό ύψος. 
     Πρέπει να σας θυμίσω όμως και το εξής: Υπάρχουν σήμερα, κύριε Υπουργέ, συνταγματικές δεσμεύσεις, κοινοτικές οδηγίες και νόμοι της ευνομούμενης δημοκρατίας μας που επιβάλλουν ότι όλοι οι πολίτες είμαστε ίσοι απέναντι στο νόμο. Την προηγούμενη εβδομάδα συζητήθηκε εδώ ένα νομοσχέδιο για το υδροηλεκτρικό έργο της Μεσοχώρας. Εκεί εγώ και άλλοι συνάδελφοι καταθέσαμε τροπολογίες επί του προκειμένου. Δεν μπορεί στο Σμόκοβο και στη Μεσοχώρα να έχει δοθεί χρηματική κοινωνική αποζημίωση και να μη δίνεται στο έργο της Κάρλας που, ειρήσθω εν παρόδω, είναι και έργο που χρηματοδοτείται από την Ευρωπαϊκή Ένωση και όπου ξεκάθαρα από τις κοινοτικές οδηγίες, αλλά και από το Σύνταγμα το δικό μας και από τον ν 1650/86, το νόμο για την προστασία του περιβάλλοντος, λέγεται ότι δεν μπορείς να κάνεις ένα μεγάλο έργο χωρίς να αποκαταστήσεις τους ανθρώπους που έχουν υποστεί ζημίες απ’ αυτό. Είναι θέματα βιώσιμης ανάπτυξης, κοινωνικής συνοχής, περιβαλλοντικής διάστασης και βεβαίως, οικονομικής ευημερίας. 
     Η τροπολογία που κατάθεσα και συζητήθηκε εδώ από τον Υπουργό είναι παρόμοια με το δίκαιο και των άλλων τροπολογιών, αλλά και των άλλων δεδικασμένων και της νομολογίας που ισχύει μέχρι σήμερα για παρόμοια έργα. Λέει ακριβώς ότι ζητάμε εφ’ άπαξ χρηματική αποζημίωση για τους δύο χιλιάδες τριακόσιους περίπου ακτήμονες –δικαιούχους, όμως, σύμφωνα με τις αποφάσεις του νομάρχη- και τους πεντακόσιους περίπου κτηνοτρόφους, οι οποίοι δυο φορές, κύριε Υπουργέ …
     ΠΡΟΕΔΡΕΥΩΝ (Βαΐτσης Αποστολάτος): Ολοκληρώστε, κυρία Ζήση.
     ΡΟΔΟΥΛΑ ΖΗΣΗ: Τελειώνω, κύριε Πρόεδρε.
     Μιλάω για Στεφανοβίκειο, Ριζόμυλο, Κεραμίδι, Βένετο, Γλαφυρές, Κανάλια, Κερασιά, μια μεγάλη περιοχή που οι άνθρωποι δυο φορές έχασαν το οικονομικό τους κεκτημένο και είναι συνταγματική μας υποχρέωση απέναντι σ΄ αυτούς τους ανθρώπους να φερθούμε όπως φερθήκαμε και απέναντι στους άλλους.
     Θεωρώ ότι είναι υποχρέωση της Κυβέρνησης, κύριε Υπουργέ, σύμφωνα με το νόμο, σύμφωνα με το Σύνταγμα, σύμφωνα μ΄ αυτό που έγινε στο Σμόκοβο να γίνει και εδώ. Και μην ξεχνάτε ότι είναι ένα υδραυλικό έργο στην ίδια λεκάνη απορροής που ήταν και το έργο του Σμοκόβου και που είναι και το έργο της Μεσοχώρας ….
      ΠΡΟΕΔΡΕΥΩΝ (Βαΐτσης Αποστολάτος): Κυρία Ζήση, παρακαλώ, ολοκληρώστε.
      ΡΟΔΟΥΛΑ ΖΗΣΗ: Παρακαλώ, κύριε Υπουργέ, να δείτε όλη αυτήν τη νομολογία, να δείτε τελικά το σεβασμό και την κοινωνική συνοχή
      ΠΡΟΕΔΡΕΥΩΝ (Βαΐτσης Αποστολάτος): Τέλος χρόνου, κυρία Ζήση!
      ΡΟΔΟΥΛΑ ΖΗΣΗ: …και να αποκαταστήσετε αυτούς τους ακτήμονες και κτηνοτρόφους μαζί και μικροϊδιοκτήτες. Διότι είναι και μικροϊδιοκτήτες.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ.
      Κύριε Υπουργέ, παρακαλώ.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κοιτάξτε, κανείς δεν μπορεί να αγνοήσει την αλλαγή η οποία υφίσταται στη συγκεκριμένη περιοχή, στις καλλιέργειες και προπάντων, στην άσκηση της κτηνοτροφίας. Πρέπει, όμως, κάποιες αλήθειες να λεχθούν έτσι όπως είναι, ότι επρόκειτο διαρκώς περί ετήσιας μίσθωσης. Όσες εκτάσεις εδόθησαν ήταν εκτάσεις οι οποίες δεν είχαν ιδιοκτησία. Εδόθησαν -εδίδοντο, μάλλον- αυτές με αποφάσεις, συνήθως, της Νομαρχιακής Αυτοδιοίκησης ως μίσθωση, κάθε χρόνο.
      ΡΟΔΟΥΛΑ ΖΗΣΗ: Για πολλά χρόνια, κύριε Υπουργέ, που είχαν αποκτήσει νόμιμο δικαίωμα.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Βεβαίως, αλλά επ’ ουδενί λόγο, όμως, δεν είχαν αναπτυχθεί ιδιοκτησιακά δικαιώματα. Έτσι, λοιπόν, το δημόσιο έχει πλέον περιέλθει σε μια δικαστική εμπλοκή.
      Εμείς έχουμε, ως πολιτική ηγεσία, βρει το θέμα αυτό εμπλεκόμενο στη δικαιοσύνη. Είναι αδιανόητο, κατά τη χρηστή λειτουργία της Δημοσίας Διοικήσεως, να παρέμβουμε στο έργο της δικαιοσύνης. Είμαστε υποχρεωμένοι, κατά την πεπατημένη του δημοσίου, να περιμένουμε τις αμετάκλητες αποφάσεις…
      ΡΟΔΟΥΛΑ ΖΗΣΗ: Βγήκαν οι αποφάσεις.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Τις αμετάκλητες αποφάσεις, γιατί υπάρχει και αντίλογος, κυρία Ζήση, ότι υπάρχουν και άλλες αποφάσεις οι οποίες είναι αντίθετες με το περιεχόμενο και δεν μπορούμε…
      ΡΟΔΟΥΛΑ ΖΗΣΗ: Στο Σμόκοβο δώσατε παραπάνω από τις αποφάσεις.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Μιλούμε για την ίδια περιοχή. Αποφάσεις που αφορούν πάλι ανθρώπους-μισθωτές, πολίτες-μισθωτές, όπου το δικαστήριο απέρριψε το αίτημά τους.
      ΡΟΔΟΥΛΑ ΖΗΣΗ: Μα, εδώ δεν το απέρριψε.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Εξάλλου δε, το αίτημα το οποίο αναφέρετε έχει να κάνει με μια εφάπαξ, κατ’ εξοχήν, ενίσχυση. Θα πρέπει να προνοήσουμε μακροπρόθεσμο σχεδιασμό.
      ΡΟΔΟΥΛΑ ΖΗΣΗ: Μια ρύθμιση νομοθετική.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Να στηρίξουμε τους αγρότες να βρουν ξανά τον προσανατολισμό τους και η Κυβέρνηση, να είστε σίγουρη, ότι θα τους στηρίξει να βρουν μέσα στον ευρωπαϊκό χώρο, με τους νόμους και τους κανονισμούς της Ευρωπαϊκής Ένωσης και του δικού μας εθνικού δικαίου, το δρόμο τους ξανά όσοι θέλουν να ασχοληθούν με τη γεωργία και την κτηνοτροφία.
      ΡΟΔΟΥΛΑ ΖΗΣΗ: Δύο φορές τους αλλάξαμε τη ζωή τους, κύριε Υπουργέ!
      ΠΡΟΕΔΡΕΥΩΝ (Βαΐτσης Αποστολάτος): Κυρία Ζήση, σας παρακαλώ δεν γίνεται διάλογος.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Αυτό είναι κάτι που μας απασχολεί και να είστε βεβαία ότι αυτό το οποίο για το μέλλον τους πρέπει να καθοριστεί, αυτό μας απασχολεί. Κατά τα λοιπά, είμαστε υποχρεωμένοι να αναμένουμε την αμετάκλητη απόφαση της ελληνικής δικαιοσύνης.
      Ευχαριστώ.
      ΡΟΔΟΥΛΑ ΖΗΣΗ: Υπάρχει απόφαση, αλλά χρησιμοποιείτε δυο μέτρα και δυο σταθμά.
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστώ και τους δυο.
      Ακολουθεί η δεύτερη με αριθμό 435/20-1-2009 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Αλυσανδράκη προς την Υπουργό Απασχόλησης και Κοινωνικής Προστασίας, σχετικά με την καταβολή των δεδουλευμένων στους εργαζόμενους του εργοστασίου «Αφοί Γ. ΚΑΡΥΠΙΔΗ ΑΒΕΕ» στα Ιωάννινα κ.λπ.
      Αναλυτικά, το θέμα της επίκαιρης ερώτησης του κυρίου συναδέλφου έχει ως εξής:
      «Σοβαρό πρόβλημα επιβίωσης αντιμετωπίζουν οι εβδομήντα εργαζόμενοι στο εργοστάσιο ελαστικών εξαρτημάτων ακριβείας «Αφοί Γ. ΚΑΡΥΠΙΔΗ ΑΒΕΕ», που βρίσκεται στη βιομηχανική περιοχή Ιωαννίνων.
      Οι εργαζόμενοι είναι απλήρωτοι από δύο μέχρι οχτώ μήνες και ήδη βρίσκονται σε επίσχεση εργασίας από τις 19-12-2008.
      Ο εργοδότης επικαλείται οικονομικές δυσκολίες και δεν ανταποκρίνεται στην καταβολή των δεδουλευμένων.
      Ερωτάται η κυρία Υπουργός τι μέτρα θα λάβει για την εξόφληση των εργαζομένων και την απρόσκοπτη διασφάλιση της εργασίας τους».
      Παρακαλώ, έχετε το λόγο, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κύριε συνάδελφε, θα ήθελα να σας ενημερώσω ευθύς εξαρχής ότι, σύμφωνα με την ενημέρωση που έχω από το ΣΕΠΕ, έληξε η επίσχεση εργασίας, πληρώθηκαν τα δεδουλευμένα και οι εργαζόμενοι επέστρεψαν στη δουλειά τους.
      Πράγματι, υπήρχε για ένα διάστημα καθυστέρηση στην καταβολή των δεδουλευμένων, αλλά και με την παρέμβαση του ΣΕΠΕ, όπου έγινε μία συμφιλιωτική διαδικασία και σύμφωνα με την ενημέρωση που έχω, χορηγήθηκαν οι οφειλές και οι εργαζόμενοι έχουν, πραγματικά, επιστρέψει στην εργασία τους.
      Να είστε βέβαιος πάντα ότι εάν -διότι ερωτούμαι σ’ αυτήν την ερώτηση που έχετε καταθέσει- υπάρξει οποιοδήποτε άλλο πρόβλημα στο μέλλον, το ΣΕΠΕ θα είναι πάντα εκεί για να μπορεί, μέσω της πολιτικής διαδικασίας, αλλά και με ελέγχους να συμβάλλει στην επίλυση των προβλημάτων.
      Περισσότερες, αν θέλετε, λεπτομέρειες για το τι ακριβώς συνέβη, μπορώ να σας δώσω στη δευτερολογία μου. 
      ΠΡΟΕΔΡΕΥΩΝ (Βαΐτσης Αποστολάτος): Ο κ. Αλυσανδράκης έχει το λόγο για δύο λεπτά. 
      ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ: Ευχαριστώ, κύριε Πρόεδρε. 
      Ευχαριστώ, κυρία Υπουργέ. Πράγματι, όπως είπατε, ο αγώνας έληξε με μια μεγάλη νίκη των εργαζομένων κατά της εργοδοτικής ασυδοσίας. Να σημειώσουμε ότι η συγκεκριμένη επιχείρηση δεν είναι από αυτές που πνέουν τα λοίσθια, αν κρίνει κανείς από το γεγονός ότι πρόσφατα χρηματοδοτήθηκε με 1,7 εκατομμύρια ευρώ για εκσυγχρονισμό και επέκταση. 
      Θέλω να σημειώσω ιδιαίτερα το ρόλο που έπαιξε στην επιτυχή έκβαση του αγώνα το Σωματείο Ιδιωτικών Υπαλλήλων και το Πανεργατικό Αγωνιστικό Μέτωπο, το ΠΑΜΕ, που βρέθηκαν στο πλευρό των εργαζομένων από την πρώτη στιγμή, τους στήριξαν για να αντισταθούν στις πιέσεις της εργοδοσίας του επιμελητηρίου, του νομάρχη ακόμα, ανέδειξαν το πρόβλημα, με αποτέλεσμα να έχουμε την επιτυχία αυτή που είχαμε. Όλα αυτά δείχνουν, κατά τη γνώμη μας, πόσο αναγκαία είναι η οργάνωση των εργαζομένων σε ταξικά συνδικάτα. 
      Να σημειώσω, πάντως, ότι πληρώθηκαν τα δεδουλευμένα και οι εργαζόμενοι δεν είναι καθόλου σίγουροι για το αν θα πληρωθούν για την τρέχουσα περίοδο και για το μέλλον. Πάντως, έχουν μάθει πλέον να διεκδικούν και θα διεκδικήσουν και στο μέλλον, αν χρειαστεί.
      Υπάρχει επιπλέον, κυρία Υπουργέ, ένα γενικότερα πρόβλημα στο Νομό Ιωαννίνων που λειτουργεί όχι μόνο η βιομηχανική ζώνη, αλλά είναι και η Εγνατία, όπου και εκεί είχαμε πρόβλημα μη πληρωμής δεδουλευμένων που κατόρθωσαν οι εργαζόμενοι με τον αγώνα τους να το λύσουν. Μαθαίνω, επίσης, ότι ακόμα δεν έχει καταβληθεί δώρο Χριστουγέννων από διάφορες επιχειρήσεις.
      Και μπαίνει ένα ερώτημα για το μέλλον. Ποιος είναι ο κρατικός έλεγχος απέναντι στην εργοδοτική ασυδοσία και συγκεκριμένα της Επιθεώρησης Εργασίας; Από ό,τι γνωρίζω, η Επιθεώρηση Εργασίας στελεχώνεται με τρία τέσσερα άτομα για όλο το νομό. Είναι πρακτικά αδύνατο, όσο και αν προσπαθήσουν αυτοί οι εργαζόμενοι, να ελέγξουν τις συνθήκες εργασίας, τις συνθήκες υγιεινής, το αν πληρώνονται κανονικά οι εργαζόμενοι. Και να σημειώσω ότι και με την επιτάχυνση των έργων της Εγνατίας και με την εντατικοποίηση της δουλειάς, υπάρχει σοβαρός κίνδυνος για εργατικά ατυχήματα.
      Κατά τη γνώμη μας, δεν είναι τυχαίο ότι η Επιθεώρηση Εργασίας δεν μπορεί από τη δομή της και από τη λειτουργία της να παίξει το ρόλο που θα έπρεπε να παίξει. Είναι ένας ακόμα τρόπος η Κυβέρνηση να στηρίξει την εργοδοτική ασυδοσία. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Βαΐτσης Αποστολάτος): Σας ευχαριστούμε πολύ. 
      Η κυρία Υπουργός έχει το λόγο. 
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ. 
      Κύριε συνάδελφε, θα ήθελα να πω δυο-τρία πράγματα. 
      Κατ’ αρχάς, στην Κοινωνική Επιθεώρηση στα Γιάννενα υπάρχουν δέκα υπάλληλοι του ΣΕΠΕ και εννιά στην Τεχνική Επιθεώρηση. Είναι πρόθεση του Υπουργείου -και έχουμε ένα υπό κατάθεση νομοσχέδιο- η περαιτέρω αναβάθμιση και στελέχωση του ΣΕΠΕ, διότι όλοι αντιλαμβανόμαστε πως και οι καιροί αλλάζουν και πως, πραγματικά, το ΣΕΠΕ αποτελεί και την αιχμή του δόρατος για το Υπουργείο Απασχόλησης, όχι μόνο για τους ελέγχους και πιθανόν για την υποβολή προστίμων, όταν δεν τηρείται η εργατική νομοθεσία, αλλά και γιατί πραγματικά βοηθούν και στο να τηρούνται οι κανόνες υγείας και ασφάλειας, να ενημερώνονται και οι εργαζόμενοι και οι εργοδότες για το ποιοι είναι αυτοί οι κανόνες της υγιεινής και της ασφάλειας και επίσης για τις διάφορες εργατικές διαφορές, όπως στην περίπτωση την οποία συζητήσαμε, όπου είχαμε και την παρέμβαση των σωματείων με τα οποία το ΣΕΠΕ είχε εξαιρετική συνεργασία έτσι και αλλιώς, σε πάρα πολλούς τομείς και σ΄ όλα τα επίπεδα, σ΄ όλους τους τομείς θα έλεγα και πραγματοποιούνται σε πολλές περιπτώσεις και κοινοί έλεγχοι, δηλαδή εκπρόσωποι των εργαζομένων συνοδεύουν τις υπηρεσίες του ΣΕΠΕ στους ελέγχους. Να πω, λοιπόν, ότι και η ίδια η παρουσία του ΣΕΠΕ πιστεύω ότι έπαιξε έναν καταλυτικό ρόλο στην εξέλιξη αυτής της υπόθεσης, στη θετική έκβαση. 
      Να σας πω ότι τα στοιχεία που έχω για την Κοινωνική Επιθεώρηση για το 2008 ήταν ότι οι έλεγχοι ήταν γύρω στους εξακόσιους εξήντα πέντε την τελευταία χρονιά και τη χρονιά πριν από αυτήν οχτακόσιοι είκοσι τέσσερις. Μιλάω μόνο για την Κοινωνική Επιθεώρηση τώρα. 
      Επίσης, το θέμα των μεγάλων τεχνικών έργων το οποίο το θίξατε, είναι κάτι το οποίο απασχολεί ιδιαίτερα πολύ το ΣΕΠΕ και γι’ αυτό έχουν γίνει, όχι μόνο ενημερωτικές συναντήσεις, αλλά υπάρχει και μια πολύ στενή συνεργασία των εργαζομένων για τους ελέγχους. Υπήρχαν προβλήματα σε κάποια τούνελ και κάποια άλλα προβλήματα στα μεγάλα κατασκευαστικά έργα. Να ξέρετε ότι είναι κάτι το οποίο το παρακολουθούμε και έχουμε μια πολύ στενή συνεργασία και με τους ίδιους τους εργαζόμενους. 
      Για οποιεσδήποτε, όμως, άλλες επιμέρους πληροφορίες θέλετε, μπορούμε να μιλήσουμε και κατ’ ιδίαν για να σας τις δώσω. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε την κυρία Υπουργό.
      Για να την αποδεσμεύσουμε, θα προχωρήσουμε στη συζήτηση της τρίτης με αριθμό 431/20-1-2009 επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς την Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στην πυρόπληκτη και σεισμόπληκτη Αχαΐα κ.λπ.
      Το θέμα της επίκαιρης  ερώτησης του κυρίου συναδέλφου είναι οι απολύσεις των εργαζομένων στην περιοχή που προανέφερα και το κείμενο λέει κατά λέξη τα εξής:
      «Νέο πλήγμα δέχεται η Αχαΐα της ανεργίας από την επιχειρούμενη μείωση προσωπικού στην πολυεθνική εταιρεία «FRIGOGLASS», που εδρεύει στην Κάτω Αχαΐα. Διακόσιοι δέκα εργαζόμενοι καλούνται να γίνουν εσωτερικοί μετανάστες, πληρώνοντας βαρύ το τίμημα της «εκσυγχρονιστικής αποβιομηχάνισης» του νομού. Η διαφαινόμενη διακοπή λειτουργίας του εργοστασίου έρχεται σε συνέχεια του κλεισίματος της βιομηχανίας Βοσινάκη και αποτελεί προμήνυμα των τραγικών επιπτώσεων της διεθνούς κρίσης στη χειμαζόμενη οικονομία της Αχαΐας.
      Παρά το γεγονός ότι ο Νομός Αχαΐας υπέστη τις καταστροφικές επιπτώσεις των πυρκαγιών του 2007 και του σεισμού τον Ιούνιο του 2008, κανένα πρόγραμμα ανασυγκρότησης δεν στάθηκε ικανό να αποτρέψει τις νέες απολύσεις εργαζομένων. Και ενώ η Κυβέρνηση είχε υποσχεθεί την εκπόνηση ενός ενιαίου προγράμματος ανασυγκρότησης ολόκληρου του νομού, συνεχίζεται ασυγκράτητη  η οικονομική και κοινωνική κατάρρευσή του.
      Επειδή η Αχαΐα δεν αντέχει άλλη ανεργία και επειδή η διαφαινόμενη διακοπή λειτουργίας της «FRIGOGLASS» και η απόλυση άλλων εκατόν είκοσι εργαζομένων της θα επιβαρύνει ακόμη περισσότερο την τοπική οικονομία, αλλά και τους ίδιους τους εργαζομένους, ερωτάται η κυρία Υπουργός  το εξής: Σε τι ενέργειες έχετε προβεί προκειμένου να αποτραπεί η διακοπή λειτουργίας της πιο πάνω εταιρείας και η προσθήκη διακοσίων δέκα εργαζομένων στο μακρύ κατάλογο των ανέργων της περιοχής;».
      Παρακαλώ, κυρία Υπουργέ, έχετε το λόγο να απαντήσετε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κύριε συνάδελφε, όπως ήδη γνωρίζετε, το θέμα που ανέκυψε στη «FRIGOGLASS» έγινε γνωστό στο Υπουργείο Απασχόλησης και Κοινωνικής Προστασίας στα μέσα της προηγούμενης εβδομάδας. Αμέσως, επιθεωρητές του Τμήματος της Κοινωνικής Επιθεώρησης της Πάτρας πραγματοποίησαν έλεγχο την Τρίτη 20 Ιανουαρίου στις εγκαταστάσεις της εταιρείας, οι οποίες όμως βρέθηκαν κλειστές λόγω της αναστάτωσης που είχε δημιουργηθεί.
      Η επιχείρηση στις 16-1-2009 ανάρτησε στον πίνακα ανακοινώσεων πρόσκληση προς τους εργαζόμενους για εθελούσια έξοδο. Οι ενδιαφερόμενοι θα πρέπει να υποβάλουν στην επιχείρηση τη σχετική αίτηση έως τις 9 Φεβρουαρίου του 2009. Η εθελούσια έξοδος αφορά εκατόν είκοσι άτομα. Η εταιρεία προσφέρει σε κάθε εργαζόμενο το διπλάσιο της νόμιμης αποζημίωσης και επιπλέον μισθούς έξι μηνών. 
      Αυτά σας τα λέω γιατί αυτά είχαν αναρτηθεί και για την ενημέρωσή σας είναι αυτά που βρήκε το Σώμα Επιθεώρησης Εργασίας.
      Ο προϊστάμενος τώρα του εργατικού δυναμικού της επιχείρησης μαζί με τον αναπληρωτή του επισκέφτηκαν την ίδια μέρα τα γραφεία της Περιφερειακής Διεύθυνσης Κοινωνικής Επιθεώρησης Δυτικής Ελλάδας στην Πάτρα και επιβεβαίωσαν ότι όντως η εταιρεία προχωράει στην εθελούσια έξοδο.
      Να υπογραμμίσω ότι την Παρασκευή αυτή που μας πέρασε, στις 23 Ιανουαρίου, υποβλήθηκε αίτημα συμφιλιωτικής διαδικασίας στο Υπουργείο Απασχόλησης από την Πανελλήνια Ομοσπονδία Εργατοϋπαλλήλων Μετάλλου και συμφώνησα ήδη με την ημερομηνία που ζήτησε η ίδια η Ομοσπονδία η οποία είναι την ερχόμενη Παρασκευή –αυτή δηλαδή που ζήτησαν να έρθουν στο Υπουργείο- στις 30 Ιανουαρίου.
      Περισσότερα στοιχεία μπορώ να σας δώσω και στη δευτερολογία μου σχετικά με αυτό το θέμα. Απλώς, να σας πω ότι επειδή η σύσκεψη θα πραγματοποιηθεί την Παρασκευή, θα έχουμε μια πολύ καλύτερη εικόνα για το τι συμβαίνει εκεί και για το τι ακριβώς θέλει η εργοδοτική πλευρά και τι ακριβώς θα μας πουν οι ίδιοι οι εργαζόμενοι.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ την κυρία Υπουργό.
      Ο κ. Τσούκαλης έχει το λόγο για δύο λεπτά.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ πολύ, κύριε Πρόεδρε.
      Κυρία Υφυπουργέ, φαίνεται ότι πλέον οι συναντήσεις συμφιλιωτικού χαρακτήρα στο γραφείο σας θα αποκτήσουν –ή έχουν αποκτήσει- ένα μόνιμο χαρακτήρα. Πρόσφατο είναι το πλήγμα που δέχτηκε η Αχαΐα από το κλείσιμο της βιομηχανίας Βοσινάκη. Υπήρξε και μία παρέμβαση του ΟΑΕΔ για κάποια προγράμματα. 
      Έρχεται και το δεύτερο πλήγμα το οποίο είναι πολύ μεγαλύτερο, εάν υπολογίσουμε όλα τα συνοδά γεγονότα και τις συγκυρίες που το έχουν προκαλέσει.
      Διότι είναι προφανές ότι η στάση της πολυεθνικής –και το τονίζω αυτό- «FRIGOGLASS» αποτελεί το τραγικό προμήνυμα της πολύ μεγάλης κρίσης που θα πλήξει κυρίως και πρωτίστως την απασχόληση. Δηλαδή, η δικαιολογία της επιχείρησης είναι ότι δεν έχουμε παραγγελίες, ότι δεν μας συμφέρει η συγκεκριμένη βιομηχανία, λόγω του υψηλού κόστους και προχωράμε σε «εθελούσιες» -εντός πολλών εισαγωγικών- εξόδους, βλέπε απολύσεις. Δηλαδή, όταν οι εργαζόμενοι και το σωματείο στάθηκαν αντίθετοι σ’ αυτήν τη βούληση της εργοδοσίας, είπε ότι αν δεν το αποφασίσετε, κλείνει η επιχείρηση. 
      Κυρία Υφυπουργέ, είμαι βέβαιος ότι αυτήν την τακτική θα την ακολουθήσουν πάρα πολλές βιομηχανίες σε όλη τη χώρα. Είναι προφανές ότι οι ελαστικές σχέσεις εργασίας και γενικότερα το πλαίσιο που επικρατεί στο χώρο της απασχόλησης, θα οδηγήσουν πολλές επιχειρήσεις να το πράξουν αυτό, δηλαδή, οι ακριβοί εργαζόμενοι θα απολύονται και εντός ευλόγου χρονικού διαστήματος θα προσλαμβάνεται νέο προσωπικό, τα παιδιά αυτών που απολύονται, βεβαίως με το βασικό μισθό. Δεν ξέρω αν αυτό σας ικανοποιεί ως Κυβέρνηση, αλλά αυτό που απασχολεί εμάς στην Αχαΐα είναι τι εναλλακτική λύση, τι πρόγραμμα και τι σχέδιο έχετε ως Κυβέρνηση, προκειμένου να αντιμετωπίσετε, να διαχειριστείτε αυτήν την αναπόφευκτη συνέπεια, που θα είναι αυτό το μπαράζ, αυτό το τσουνάμι των απολύσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. 
      Εμείς αυτό που περιμένουμε από εσάς και αυτό που περιμένουν οι εργαζόμενοι και κυρίως οι εργαζόμενοι στη χειμαζόμενη –όπως λέω στην ερώτησή μου- δυτική Αχαΐα -η οποία δυστυχώς δεν περιλαμβάνεται στο σχέδιο ανασυγκρότησης το οποίο συγκροτήσατε και παρουσιάσατε, γιατί αφορά μόνο τις πυρόπληκτες και όχι τις σεισμόπληκτες περιοχές- είναι το τι θα κάνετε μ’ αυτούς τους εργαζόμενους, πέρα από οποιαδήποτε προγράμματα και οτιδήποτε άλλο. Τι θα κάνετε για τις θέσεις εργασίας.
      Ευχαριστώ πολύ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ, κύριε Τσούκαλη.
      Το λόγο έχει η κυρία Υπουργός για δύο λεπτά.
    ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
    Κατ’ αρχάς δεν έχει γίνει συνάντηση, οπότε δεν έχω και καμμιά επίσημη ενημέρωση από την εταιρεία. Όμως, ακόμα και από τον έλεγχο που έχει γίνει, από αυτά που μεταφέρει το ΣΕΠΕ, δεν βλέπω ότι υπάρχει αυτήν τη στιγμή πρόθεση της εταιρείας να κλείσει την παραγωγική μονάδα. 
    Νομίζω ότι πρέπει να κάνουμε λίγη υπομονή και σας προσκαλώ -γιατί πράγματι έχετε έρθει ξανά στο γραφείο- να δούμε από κοινού το τι ακριβώς θα μας πει η επιχείρηση και ποιος είναι ο λόγος για τον οποίο προχωρούν σε ένα πρόγραμμα εθελούσιας εξόδου.
    Δεν υπάρχει αμφιβολία ότι υπάρχει παγκόσμια κρίση. Πρόσφατα, ήμουν στο Συμβούλιο Υπουργών Απασχόλησης και όταν μιλάει κανείς με τους συναδέλφους, βλέπει ότι σε άλλες χώρες –στην Ελλάδα όχι στην έκταση που το αντιμετωπίζουν άλλες χώρες της Ευρώπης αυτήν τη στιγμή- υπάρχει πράγματι μία κρίση, υπάρχει δηλαδή όλο αυτό το πράγμα που βλέπουμε και βιώνουμε καθημερινά ότι συμβαίνει στην παγκόσμια οικονομία.
    Ας δούμε όμως τι γίνεται. Δεν μπορείτε να πείτε ότι το Υπουργείο Απασχόλησης μένει με δεμένα τα χέρια. Έχουμε πολύ συγκεκριμένα εργαλεία, τα οποία τα έχει παρουσιάσει και ο ίδιος ο Πρωθυπουργός, αλλά και κατ’ επανάληψη η Υπουργός μέσα και έξω από τη Βουλή σε όλες τις συζητήσεις που γίνονται. Πρόκειται για μέτρα που προετοιμάζει το Υπουργείο Απασχόλησης, τα οποία είναι στην κατεύθυνση των ενεργητικών πολιτικών με κορυφαίο –θεωρώ- μέτρο τη μετατροπή του επιδόματος ανεργίας σε επίδομα απασχόλησης, για να μπορούμε να δώσουμε την ευκαιρία να δημιουργηθούν νέες θέσεις εργασίας.
    Όμως, δεν μπορούν ταυτοχρόνως τα πολιτικά κόμματα να εθελοτυφλούν και να λένε ότι θα υπάρξει παγκόσμια οικονομική κρίση και να κάνουμε πως αυτό δεν θα έχει ενδεχομένως κάποιες επιπτώσεις και ότι δεν πρέπει να σχεδιάσουμε με αυτόν το γνώμονα.
    Δεν μπορούμε, δηλαδή, να θεωρούμε ότι όταν μία επιχείρηση δεν έχει παραγγελίες, μπορεί να λειτουργήσει. Το θέμα είναι πώς θα ανακόψουμε την ανεργία, πώς θα δημιουργήσουμε νέες θέσεις εργασίας και πώς θα μπορέσουμε με τον καλύτερο, θα έλεγα, δυνατό τρόπο να ξεπεράσουμε αυτήν την κρίσιμη καμπή. Όλες οι χώρες προχωρούν σε μια σειρά από διαφορετικά μέτρα. Δεν υπάρχει ένα μέτρο που να δίνει απάντηση σ’ αυτήν την κρίση.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
    Θα υπάρξουν μέτρα συγκεκριμένα και εξειδικευμένα για την απασχόληση. Ξέρετε ότι ήδη το Υπουργείο Απασχόλησης κάνει παρεμβάσεις και στον κατασκευαστικό κλάδο των τεχνικών έργων, αλλά και στον τομέα του τουρισμού που είναι δύο πολύ σημαντικοί κλάδοι για την Ελλάδα, προκειμένου να προλάβουμε και να μην έχουμε αύξηση του ποσοστού ανεργίας. 
    Επίσης, σας είπα και πάλι ότι η μετατροπή του επιδόματος ανεργίας σε επίδομα απασχόλησης είναι αυτό το οποίο είναι ένα πολύ δυνατό μέτρο που θα βοηθήσει τους ανθρώπους οι οποίοι το επιλέγουν να μη μένουν στην ανεργία, αλλά να έχουν μία ευκαιρία να εργαστούν και να ασφαλιστούν. 
	Να πω δε, επιπλέον, ότι και για την Αχαΐα, επειδή αναφερθήκατε στην «EL BISCO», πήραμε μια σειρά από μέτρα σε πολύ στενή συνεργασία και με τους φορείς, αλλά και με τους ίδιους τους εργαζόμενους, έτσι ώστε οι άνθρωποι αυτοί, επειδή εκείνη η συγκεκριμένη βιομηχανία έκλεισε, να μπορούν να ξαναβρούν δουλειά. 
	Σας ευχαριστώ. 
	ΠΡΟΕΔΡΕΥΩΝ (Βαΐτσης Αποστολατος): Ευχαριστούμε, κυρία Υπουργέ. 
	Επανερχόμαστε στις επίκαιρες ερωτήσεις πρώτου κύκλου και θα συζητήσουμε την Τρίτη με αριθμό 430/20-1-2009 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων του Ψυχιατρικού Νοσοκομείου Αττικής κ.λπ. 
	Η ερώτηση, που έχει ως θέμα την κατάρρευση του Ψυχιατρικού Νοσοκομείου Αττικής, συνοπτικά έχει ως εξής:
	«Σοβαρά προβλήματα αντιμετωπίζει το μεγαλύτερο Ψυχιατρικό Νοσοκομείο της Αττικής στο Δαφνί, όπως και όλα τα ψυχιατρικά νοσοκομεία της χώρας, με αποτέλεσμα οι νοσηλευόμενοι ψυχικά ασθενείς να μην έχουν την ανάλογη υγειονομική περίθαλψη. 
	Το νοσοκομείο δεν μπορεί να προσφέρει στους ασθενείς ούτε τα τελείως αναγκαία, όπως φάρμακα και θέρμανση. Το οικονομικό έλλειμμα του νοσοκομείου έχει αγγίξει τα 37.000.000 ευρώ και οι γιατροί παραμένουν απλήρωτοι για εφημερίες μηνών. 
	Σύμφωνα με ανακοίνωση της Πενταμελούς Επιτροπής της ΕΙΝΑΠ του Νοσοκομείου, το Ψ.Ν.Α. «δεν απειλείται με χρεοκοπία, βρίσκεται ήδη βαθιά μέσα σ’ αυτή». Οι ελλείψεις σε προσωπικό, επισημαίνει η ανακοίνωση, είναι τεράστιες, ενώ η υποστελέχωση σε τμήματα εισαγωγών και στεγαστικές υποδομές έχουν εξουθενώσει το προσωπικό με αποτέλεσμα το νοσοκομείο να λειτουργεί έξω από τα φυσιολογικά όρια του θεραπευτικού πλαισίου και της ασφαλούς λειτουργίας. 
	Η χρηματοδότηση κοινωνικών δραστηριοτήτων των εξωτερικών δομών έχει σχεδόν διακοπεί, ενώ οι καθυστερήσεις στην καταβολή των ενοικίων τους έχει άμεσα αρνητικές επιπτώσεις τόσο στις συνθήκες ζωής ασθενών όσο και της συντήρησης κτηρίων. 
	Με βάση τα παραπάνω, ερωτάται ο κύριος Υπουργός τι μέτρα θα πάρει άμεσα:
	1. Για τη χρηματοδότηση του Ψ.Ν.Α., ώστε αυτό να αντιμετωπίσει τα τεράστια οικονομικά προβλήματα που αντιμετωπίζει, να πληρώσει τα δεδουλευμένα του προσωπικού και να χρηματοδοτήσει τις κοινωνικές δομές;
	2. Για την πρόσληψη του απαραίτητου προσωπικού, ώστε το νοσοκομείο και οι εξωτερικές δομές να λειτουργούν με υψηλές προδιαγραφές νοσηλείας και οι ψυχικά πάσχοντες να απολαμβάνουν αυτό που η πολιτεία τους οφείλει;»
	Ο κύριος Υφυπουργός έχει το λόγο για τρία λεπτά. 
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε. 
	Δεν υπάρχει καμμιά αμφιβολία, αγαπητέ συνάδελφε, ότι ο τομέας τη ψυχικής υγείας είναι ιδιαίτερα σημαντικός. Θα έλεγα μάλιστα ότι για κάθε χώρα που φιλοδοξεί να έχει ένα καλά οργανωμένο κράτος-πρόνοιας, ένα σύγχρονο, αποτελεσματικό και υψηλού επιπέδου από πλευράς παρεχομένων υπηρεσιών υγείας, ο τομέας της ψυχικής υγείας αποτελεί μια από τις σημαντικότερες παραμέτρους. 
	Όλες οι προηγμένες χώρες του κόσμου πολύ νωρίς προχώρησαν σε μέτρα και πρωτοβουλίες εκσυγχρονισμού, σε μεταρρύθμιση της ψυχικής υγείας, με στόχο να φέρουν την όλη προσπάθεια σε κοινοτικό επίπεδο, δίπλα στον τόπο διαμονής και δίνοντας, αν θέλετε, έμφαση και προτεραιότητα στην πρωτοβάθμια φροντίδα. 
	Η χώρα μας με μία καθυστέρηση εμφανή ξεκίνησε αυτήν την προσπάθεια και είναι κοινή ομολογία ότι αυτή η προσπάθεια ήταν και επιφανειακή και χωρίς κανένα ιδιαίτερο προγραμματισμό, με αποτέλεσμα από τις πρώτες ημέρες της εφαρμογής να υπάρξουν προβλήματα. 
	Είναι, επίσης, γεγονός ότι τρέξαμε και καταφέραμε μέσα σε αυτό το χρονικό διάστημα να ξεπεράσουμε τα όποια προβλήματα –δεν θα έλεγα στο 100%- σε πολύ σημαντικό βαθμό, έτσι ώστε σήμερα να θεωρούμε ότι έχουμε σχεδόν υλοποιήσει το στόχο, αφού η όλη προσπάθεια αποασυλοποίησης αγγίζει το 95%. Με τη δε παράταση που έχει δοθεί για το μέτρο «δύο» του επιχειρησιακού προγράμματος, μέχρι τέλος αυτής της χρονιάς νομίζω πως θα ολοκληρωθεί. 
	Εμείς κάναμε την αποασυλοποίηση των πέντε μεγάλων ψυχιατρικών νοσοκομείων και προχωρήσαμε στη δημιουργία πάρα πολλών δομών, οι οποίες βρίσκονται κάτω από τον έλεγχο του δημοσίου. Οι τριακόσιες εννέα απ’ αυτές είναι νομικά πρόσωπα δημοσίου δικαίου. Πολύ μικρότερος αριθμός –γύρω στις εκατόν τριάντα- είναι νομικά πρόσωπα ιδιωτικού δικαίου από εταιρείες μη κερδοσκοπικού χαρακτήρα, οι οποίες, όμως, χρηματοδοτούνται εξ ολοκλήρου από τον κρατικό προϋπολογισμό και όποια προβλήματα υπήρχαν έχουν ξεπεραστεί. 
      Ένα από τα εναπομείναντα τώρα μεγάλα ψυχιατρικά νοσοκομεία, με τη δική του προσφορά, είναι το Ψυχιατρικό Νοσοκομείο Αθηνών στο Δαφνί, το οποίο κι αυτό έχει μπει στη διαδικασία της αποασυλοποίησης έτσι ώστε σήμερα να ξέρουμε ότι πολύ μεγαλύτερος αριθμός φιλοξενείται σε δομές έξω από το νοσοκομείο -εξακόσιοι δώδεκα περίπου από τους νοσηλευόμενους- και πολύ λιγότεροι μέσα στο ψυχιατρικό νοσοκομείο.
      Όπως είπα, η όλη προσπάθεια η οποία έγινε, είχε τα αποτελέσματά της. Αλλά ο σχεδιασμός ήταν σε λάθος βάση. Υπήρξαν προβλήματα. Δεν είναι, όμως, στην έκταση και στο βαθμό που αναφέρεστε. Δεν επηρέασαν ούτε κατ’ ελάχιστο αυτές οι καταστάσεις το επίπεδο των παρεχομένων υπηρεσιών, ούτε από πλευράς παροχής υπηρεσιών υγείας, φαρμακευτική κάλυψη, ιατρική περίθαλψη, αλλά ούτε και τα υπόλοιπα στοιχεία, θέρμανση κ.λπ., που αναφέρατε. 
      Ξέρετε πολύ καλά ότι υπήρξε ένα πρόβλημα, για μια βδομάδα περίπου, όπου δεν ήταν από την πλευρά του νοσοκομείου. Ο προμηθευτής από διαγωνισμό της νομαρχίας, αδυνατούσε να προμηθεύσει. Αναζητήσαμε, βρήκαμε νέο προμηθευτή και συνεχίστηκε η όλη προσπάθεια και έτσι δεν είχε καμμία απολύτως επίδραση. Έτσι έχουν τα πράγματα για το Ψυχιατρικό Νοσοκομείο.
      Θα συμπληρώσω και άλλα στοιχεία, ακούγοντάς σας, κύριε συνάδελφε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Υπουργό.
      Ο συνάδελφος κ. Αθανάσιος Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, είναι γεγονός, το παραδεχθήκατε και εσείς και όλοι μας το παραδεχόμαστε, ότι ο ψυχικός τομέας είναι καθοριστικός για την ανθρώπινη ζωή, για την ανθρώπινη παρουσία. Και είναι ίσως ο πιο ευαίσθητος τομέας όσον αφορά τον ιατρικό χώρο. Κατ’ αυτή την άποψη χρειάζεται και ιδιαίτερη προσπάθεια.
      Είναι γεγονός ότι έχει υπάρξει πρόοδος. Δεν είμαστε στο Κωσταλέξι ή στη Λέρο. Αυτό είναι δεδομένο. Κι αυτό οφείλεται πρώτα-πρώτα στη γενική κατακραυγή που μας υποχρέωσε να πάρουμε μέτρα, στις γενναίες επιχορηγήσεις που έδωσε η Ευρωπαϊκή Ένωση και στην προσπάθεια που έγινε, αν θέλετε και από το Υπουργείο Υγείας και από τους εργαζόμενους στο χώρο, που με μεγάλη αυτοθυσία πραγματικά αγωνίζονται. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ.  ΔΗΜΗΤΡΙΟΣ ΣΙΟΥΦΑΣ)
      Πλην, όμως, πολύ απέχουμε από το να φτάσουμε σ’ αυτό που είναι σήμερα το αναγκαίο ή να πλησιάσουμε σ’ αυτό που κάνουν οι άλλες ευρωπαϊκές χώρες. Και εδώ κρούει τον κώδωνα του κινδύνου η πενταμελής επιτροπή της ΕΙΝΑΠ του νοσοκομείου στο Δαφνί, η οποία σας λέει ότι υπάρχει χρέος 37.000.000 ευρώ. Δεν φτάνουν ούτε για τα αναγκαία. 
      Επομένως, εδώ περιμένουμε από σας, κύριε Υπουργέ, στη δευτερολογία σας να μας πείτε αν αυτά τα 37.000.000 θα καλυφθούν ώστε να μπορέσει να ανταποκριθεί το νοσοκομείο στις ανάγκες. 
      Επίσης, υπάρχουν τεράστιες ελλείψεις σε προσωπικό. Αυτό το προσωπικό όταν γίνονται αυτές οι αποκεντρωμένες δομές, διασκορπίζεται προς διάφορες κατευθύνσεις. Απαιτείται πολύ περισσότερο προσωπικό για να μπορέσει να ανταποκριθεί στον καινούργιο ρόλο της ψυχιατρικής μεταρρύθμισης και της αποασυλοποίησης, της αποϊδρυματοποίησης. Απ’ αυτήν την άποψη, αυτές οι δυνατότητες δεν παρέχονται. Τα κενά είναι μεγάλα.
      Και έρχεται και ο Συνήγορος του Πολίτη, ο οποίος τονίζει ότι αυτός ο τομέας, ο οποίος είναι εξαιρετικά ευαίσθητος, αφορά ασθενείς και είναι σημαντικό το δικαίωμα που διακυβεύεται. Τα ενδιαφερόμενα πρόσωπα είναι πολυάριθμα και επιπλέον βρίσκονται σε νομική και πραγματική αδυναμία να προασπίσουν τα συμφέροντά τους. Η πολιτεία και όλοι εμείς έχουμε υποχρέωση να προασπίσουμε τα συμφέροντά τους, τα δικαιώματά τους, σε τελική ανάλυση την υγεία τους και την ύπαρξή τους. 
      Γι’ αυτό παρακαλώ να προσδιορίσετε: Αυτά τα 37.000.000 σε πόσο διάστημα θα καλυφθούν; Σε πόσο ποσοστό; Πώς θα καλυφθούν αυτά τα κενά που παρατηρούνται, για να μην έχουμε παρόμοια φαινόμενα.
       Ευχαριστώ.
      ΠΡΟΕΔΡΟΣ (Δημήτριος Σιούφας): Το λόγο έχει ο Υφυπουργός κ. Παπαγεωργίου.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κύριε Πρόεδρε.
    Κύριε συνάδελφε, ξέρετε πολύ καλά και το είπα και στην πρωτολογία μου, ότι δεν υπήρξε σχεδιασμός και η χρηματοδότηση από την πλευρά της Ευρωπαϊκής Ένωσης αφορούσε μόνο τους δεκαοκτώ πρώτους μήνες και όχι σε όλο το ποσοστό λειτουργίας κάθε δομής. Από εκεί και πέρα δεν υπήρξε καμμία απολύτως πρόβλεψη, ούτε στους προϋπολογισμούς των νοσοκομείων ούτε στον κρατικό προϋπολογισμό για τα χρήματα αυτά. Και είπα ότι τρέξαμε και βρήκαμε πόρους, τους διαθέσαμε και καλύψαμε ένα πολύ μεγάλο κομμάτι αυτής της προσπάθειας.
      Όσον αφορά τις ελλείψεις υπάρχουν χίλιες εκατόν εβδομήντα οργανικές θέσεις νοσηλευτικού προσωπικού και για τις δομές τις εξωτερικές αλλά και για τις δομές που υπάρχουν στο Ψυχιατρικό Νοσοκομείο. Σας πληροφορώ, ότι τα δύο-τρία τελευταία χρόνια προχωρήσαμε σε έναν πολύ μεγάλο αριθμό προσλήψεων για τα ψυχιατρικά νοσοκομεία, με αποτέλεσμα σήμερα να υπηρετούν στο Ψυχιατρικό Νοσοκομείο Αθηνών εννιακόσια εβδομήντα εννέα μόνιμοι ή με σχέση εργασίας αορίστου χρόνου, να είναι στην τελική φάση της προκήρυξης άλλες ογδόντα έξι θέσεις, άρα μιλάμε για έναν πολύ μικρό αριθμό κενών οργανικών θέσεων οι οποίες θα έλθουν με την τελευταία προκήρυξη για να καλύψουν και να συμπληρώσουν αυτό το υπάρχον κενό. 
      Επιπλέον, από τα ελλείμματα των 37.000.000 θα πρέπει να αφαιρέσουμε 10.000.000 ή 12.000.000 περίπου χρέη που είναι από τα ασφαλιστικά ταμεία προς το νοσοκομείο. Δεν κουβεντιάζουμε όμως γι’ αυτό. Μέσα στη γενική ρύθμιση των χρεών των νοσοκομείων, που την άλλη φορά δεν είχαν περιληφθεί για τους λόγους της συγχρηματοδότησης από την Ευρωπαϊκή Ένωση, θα περιληφθούν και τα ψυχιατρικά νοσοκομεία άρα και το Ψυχιατρικό Νοσοκομείο Αθηνών, έτσι ώστε να μην υπάρχει κανένα απολύτως πρόβλημα, αλλά και μέχρι στιγμής και μέχρις ότου οδηγηθούμε σε αυτήν τη ρύθμιση, δεν προβάλλεται από καμμία πλευρά προμηθευτών για το συγκεκριμένο αν θέλετε νοσοκομείο, κανένα απολύτως πρόβλημα. Λειτουργεί πάρα πολύ καλά και εσωτερικά και με τις εξωτερικές δομές, με τις πενήντα εννέα εξωτερικές δομές προστατευόμενα διαμερίσματα, οικοτροφεία και ξενώνες, με τα δύο κέντρα ψυχικής υγείας και με τις υπόλοιπες μονάδες. Λειτουργεί πάρα πολύ καλά και νομίζω πως ανταποκρίνεται στο βαθμό που πρέπει να ανταποκρίνεται ένα τέτοιο Ψυχιατρικό Νοσοκομείο. Αλλά θα συμφωνήσω ότι είναι ένας τομέας που βαθμολογεί και την απόδοση της κοινωνίας σαφέστατα και θα πρέπει να δώσουμε ακόμα μεγαλύτερο βάρος.
      Ευχαριστώ πολύ. 
      ΠΡΟΕΔΡΟΣ (Δημήτριος Σιούφας): Τέταρτη επίκαιρη ερώτηση είναι η με αριθμό 433/20-1-2009 του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Υγείας και Κοινωνικής Αλληλεγγύης, σχετικά με την αντιμετώπιση των προβλημάτων στα τρία μεγάλα νοσοκομεία του Πειραιά κ.λπ..
      Η επίκαιρη ερώτηση του κ. Αποστολάτου σε περίληψη έχει ως εξής:
      «Άλυτα παραμένουν τα προβλήματα που αντιμετωπίζουν το Τζάνειο Γενικό Νοσοκομείο, το Αντικαρκινικό Νοσοκομείο «ΜΕΤΑΞΑ» και το Γενικό Κρατικό Νίκαιας λόγω των τραγικών ελλείψεων που παρατηρούνται σε επίπεδο ιατρικού και νοσηλευτικού προσωπικού, καθώς και σε επίπεδο ιατρικού εξοπλισμού. Δεδομένου ότι τα τρία αυτά μεγάλα νοσοκομεία του Πειραιά εξυπηρετούν εκτός από τον Πειραιά και τους όμορους δήμους, τη νότια Αθήνα, τη νοτιονανατολική Αττική και το υπόλοιπο, τη δυτική και νοτιοδυτική Αττική, τους κατοίκους των νησιών του Αργοσαρωνικού, του Ιονίου, του συνόλου του Αιγαίου Πελάγους και της Κρήτης, καθώς και όλους όσοι διέρχονται από το μεγάλο λιμάνι της χώρας, 
      Συνεπώς ερωτάται ο αρμόδιος Υπουργός:
      Τι συγκεκριμένα και άμεσα μέτρα προτίθεται να λάβει για την επιτακτική κάλυψη των υφισταμένων ελλείψεων προσωπικού και ιατρικού εξοπλισμού των τριών μεγάλων νοσοκομείων του Πειραιά, με στόχο την εξομάλυνση της λειτουργίας τους και τη διασφάλιση της υγείας των ασθενών τους;».
      Ο Υφυπουργός Υγείας και Κοινωνικής Αλληλευγγύης κ. Παπαγεωργίου έχει το λόγο. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε συνάδελφε, οφείλω να ομολογήσω ότι είναι έντονο και συνεχές το ενδιαφέρον για τα θέματα της υγείας από την πλευρά σας. Αρκετές φορές έχουμε συζητήσει για αρκετά από αυτά. Θα έλεγα ότι πέρα από όλα τα άλλα αναδεικνύει και το ιδιαίτερο ενδιαφέρον για τα νοσοκομεία της εκλογικής σας περιφέρειας. Τρία νοσοκομεία με τη δική τους ιστορία και με τη δική τους πολύ μεγάλη προσφορά όχι μόνο στον πληθυσμό της περιοχής του Πειραιά αλλά της ευρύτερης περιοχής, των νησιών του Αργοσαρωνικού, της απέναντι ακτής της Πελοποννήσου αλλά και σε πολλές περιπτώσεις λόγω της πολύ καλής οργάνωσης με την παρουσία πάρα πολλών ειδικοτήτων να παρέχει και τριτοβάθμιες υπηρεσίες υγείας σε βαριά, δύσκολα, περιπλεγμένα περιστατικά. Είχα πολλές φορές σε αυτό το διάστημα την ευκαιρία σε επικοινωνία με τις διοικήσεις να ενημερώνομαι για αυτήν την κατάσταση. Αποτελούν τον κορμό όχι μόνο για το σύστημα υγείας στον Πειραιά και στην ευρύτερη περιοχή, αλλά και στο σύστημα υγείας του Λεκανοπεδίου, αφού κάθε δεύτερη ή τρίτη μέρα ένα από αυτά συμμετέχει στο σύστημα της εφημερίας και δέχεται ένα πολύ μεγάλο αριθμό εκτάκτων περιστατικών. 	Στο «Νίκαιας», ίσως το μεγαλύτερο από όλα τα νοσοκομεία, περίπου χίλια πεντακόσια άτομα περνούν ως έκτακτα περιστατικά κατά την ημέρα της εφημερίας. Αυτό οφείλω να ομολογήσω ότι μας υποχρέωσε κάποια στιγμή να αναστείλουμε και τη λειτουργία των τακτικών ιατρείων εκείνη την ημέρα, για να μπορούμε να αντεπεξέλθουμε σε αυτές τις αυξημένες απαιτήσεις. 
      
Σας λέω δε ότι σε ποσοστό 30% δεν προέρχονται από την περιοχή του Πειραιά αλλά από την ευρύτερη, ακόμα και από απομακρυσμένες περιοχές διότι ορισμένα τμήματα έχουν αναβαθμιστεί πάρα πολύ και ειλικρινά παρέχουν υπηρεσίες τριτοβάθμιου επιπέδου.
	Όσον αφορά το προσωπικό, υπάρχουν κενά, δεν είναι όμως τόσα που να θέτουν σε κίνδυνο, όπως πολλές φορές αναφέρετε, τις λειτουργίες των νοσοκομείων. Ήδη σήμερα ανακοινώθηκαν τα αποτελέσματα του τελευταίου διαγωνισμού όπου και στα τρία νοσοκομεία θα αποσταλούν τις επόμενες εβδομάδες από τριάντα έως τριάντα πέντε περίπου άτομα νοσηλευτικό προσωπικό και ακολουθεί και δεύτερη προκήρυξη εκτός από τη μεγάλη η οποία θα έλθει για να καλύψει ένα μεγάλο μέρος από τα κενά που υπάρχουν.
	Θα έλεγα ακόμη ότι το τελευταίο διάστημα -μέσα στο καλοκαίρι- προχωρήσαμε στην πρόσληψη μεγάλου αριθμού νοσηλευτών για να στελεχώσουμε τις μονάδες εντατικής θεραπείας. Έτσι σήμερα λειτουργούν και τα δέκα κρεβάτια στο «Νίκαιας» και αναπτύξαμε και έξι μονάδες αυξημένης φροντίδας. Από τα δεκατέσσερα κρεβάτια που είχε το Τζάνειο λειτουργούσαν μόνο τα έξι. Σήμερα λειτουργούν τα δώδεκα και τις επόμενες εβδομάδες θα λειτουργήσουν και τα υπόλοιπα, όπως και όλα τα κρεβάτια στο Νοσοκομείο «ΜΕΤΑΞΑ». 
      Επίσης γίνεται μεγάλη προσπάθεια και με την προμήθεια ιατροτεχνολογικού εξοπλισμού κυρίως στο Αντικαρκινικό «ΜΕΤΑΞΑ» που εξυπηρετεί ένα μεγάλο μέρος του πληθυσμού απ’ όλη τη χώρα με νέο γραμμικό επιταχυντή, με νέα μηχανήματα, με νέες δεξαμενές ραδιενεργού ιωδίου ώστε να μηδενίσουμε σχεδόν το χρόνο της αναμονής και ακριβολογώ όταν το λέω αυτό. Έτσι θεωρούμε πως κάνουμε ό,τι είναι δυνατόν. 
      Δεν επικαλούμαι τη δύσκολη κατάσταση, είναι έξω απ’ αυτά η υγεία και θα συνεχίσουμε έτσι ώστε αυτά τα νοσοκομεία να παρέχουν τις υπηρεσίες τους στην ευρύτερη περιοχή σε υψηλότατο επίπεδο.
	Θα επανέλθω στη δευτερολογία μου, κύριε συνάδελφε.
	ΠΡΟΕΔΡΟΣ (Δημήτριος Σιούφας): Το λόγο έχει ο συνάδελφος κ. Αποστολάτος.
	ΒΑΪΤΣΗΣ ΑΠΟΣΤΟΛΑΤΟΣ (Ζ΄ Αντιπρόεδρος της Βουλής): Κύριε Πρόεδρε, κύριε Υπουργέ, πιστέψτε με, δεν είναι φιλοφρόνηση το να αναγνωρίσω στο πρόσωπό σας το μεγάλο έργο που διατελείτε εσείς προσωπικά και το τονίζω. 
	Από κει και πέρα, τα περισσότερα απ’ αυτά που είπατε ανταποκρίνονται στην αλήθεια επιτευγμάτων. Αυτά όμως για τα οποία εγώ σας κάνω την επίκαιρη ερώτηση σήμερα αφορούν συγκεκριμένα πράγματα που ξεκινούν πρώτα από το «Τζάνειο» μιλώντας για τον τεχνολογικό εξοπλισμό που λέτε και μιλώντας ειδικά για τον αξονικό τομογράφο που πάρθηκε το 2004 και μέχρι σήμερα βρίσκεται σε αχρηστία. Θα σας μιλήσω οπωσδήποτε για το Κρατικό Νίκαιας, που σωστά λέτε ότι δέχεται τον περισσότερο όγκο ασθενών. Σαν παρένθεση θα σας πω ότι αυτό εν πολλοίς οφείλεται στο ότι το «Αττικό Νοσοκομείο» στο «Θριάσιο» υπολειτουργεί. Θα μιλήσουμε για το «Μεταξά» και θα σας πω ειλικρινά ότι δεν «δουλεύουν» τα κρεβάτια της εντατικής. Ξέρετε πόσες κενές θέσεις υπάρχουν στα μικροβιολογικά, στα χειρουργεία.
	Επειδή ο χρόνος δεν μου επιτρέπει να πω πολλά, μόνο με νούμερα θα σας πω ότι στην ερώτηση που σας είχα κάνει για την κάλυψη των κενών θέσεων, από τους εκατόν δεκατέσσερις υποψηφίους του «Μεταξά» αναμένονται για πρόσληψη εκατόν είκοσι τέσσερα άτομα αυτήν την ώρα που μιλάμε, οπότε θα ήθελα να μας ορίσετε σαφώς και συγκεκριμένα τα χρονοδιαγράμματα αυτών των προβλεπομένων προσλήψεων. 
      Όσον αφορά στην ερώτηση υπ’ αριθμ. 11769 που σας είχα κάνει παλιότερα για την κάλυψη των κενών θέσεων για τις επιτακτικές ανάγκες της πρόσληψης επικουρικού προσωπικού, θα σας πω ότι δεν συμβαδίζει η ισχυριζόμενη πρακτική με την πραγματικότητα τόσων κενών οργανικών θέσεων και προσλήψεων που διαρκώς εκκρεμούν. Υπάρχουν και πολλά πρακτικά θέματα που ξέρετε πάρα πολύ καλά. 
      Πραγματικά, δεν μιλάω για τους ψηφοφόρους του Πειραιά, δεν μιλάω σαν γιατρός, μιλάω σαν άνθρωπος που θέλω αυτό το ΕΣΥ, να είναι ΕΣΥ ευαισθησίας ενός σθεναρού και υπεύθυνου κράτους.
	Σας ευχαριστώ.
	ΠΡΟΕΔΡΟΣ (Δημήτριος Σιούφας): Ο κύριος Υπουργός έχει το λόγο για να δευτερολογήσει.
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Να σας ευχαριστήσω, κύριε συνάδελφε, για τα καλά σας λόγια, αλλά θα σας πω ότι αυτή η προσπάθεια που γίνεται είναι συνολική προσπάθεια της πολιτικής ηγεσίας του Υπουργείου, προσπάθεια της Κυβέρνησης, αφού έχει θέσει τα θέματα της υγείας σε πρώτη προτεραιότητα και προς την πλευρά των υποδομών και για τη στελέχωση με προσωπικό, αλλά και για την προμήθεια του ιατροτεχνολογικού εξοπλισμού. Εγώ κάνω, στο μέτρο των δυνατοτήτων μου και των αρμοδιοτήτων μου, ό,τι μπορώ περισσότερο και σαν γιατρός, έχοντας γνώση των θεμάτων αυτών.
    Θα σας έλεγα για να σας απαντήσω για το προσωπικό: είκοσι οκτώ νοσηλευτές στο «Τζάνειο» τις επόμενες δύο εβδομάδες, τριάντα δύο στο «Μεταξά» και τριάντα έξι στο «Νίκαιας» θα αναλάβουν υπηρεσία. Οι υπόλοιποι διαγωνισμοί, που είναι σε εξέλιξη, έπονται. Λειτουργεί ειδικό τμήμα στο ΑΣΕΠ για την πρόσληψη του νοσηλευτικού προσωπικού και του λοιπού παραϊατρικού. Και οι διαδικασίες επιταχύνονται, αφού μέσα σε τρεις με τέσσερις καταφέρνουν, όταν δεν είναι πολύ μεγάλοι οι διαγωνισμοί να έχουμε αποτελέσματα. Από εκεί και πέρα, θα πρέπει και η διοίκηση να «τρέξει», διότι πολύς χρόνος καταναλώνεται.
    Για τον αξονικό τομογράφο της Νίκαιας του τμήματος Επειγόντων Περιστατικών, απαραίτητο για να λειτουργήσει το Τμήμα Επειγόντων Περιστατικών, σας λέω ότι βρισκόμαστε στην τελική του φάση στον προσυμβατικό του έλεγχο, στο Ελεγκτικό Συνέδριο. Υπήρξε μια απορριπτική, θα έλεγα,  από το 6ο Τμήμα. Έχουμε προσφύγει, διότι θεωρήθηκε ότι δεν ακολουθήθηκε η διαδικασία του διαγωνισμού, αλλά της διαπραγμάτευσης. Φαίνεται ότι κλείνει το θέμα και τις επόμενες εβδομάδες ο αξονικός τομογράφος θα εγκατασταθεί, θα λειτουργεί, έτσι ώστε να μπορεί να λειτουργεί και το Τμήμα Επειγόντων Περιστατικών άψογα. 
    Επίσης, να επαναλάβω ότι όλα τα κρεβάτια των μονάδων εντατικής θεραπείας των συγκεκριμένων νοσοκομείων σήμερα λειτουργούν. Δεν υπάρχει κανένα άλλο πρόβλημα. 
    (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής, κ. ΒΑΪΤΣΗΣ ΑΠΟΣΤΟΛΑΤΟΣ)
    Αντίθετα, προχωράμε, θα έλεγα, και στη δημιουργία μονάδων αυξημένης φροντίδας, διότι εκεί είναι το μεγάλο μυστικό της αντιμετώπισης της επείγουσας περίθαλψης, όπου πολλά περιστατικά λιμνάζουν σε κρεβάτια εντατικής θεραπείας, αφού δεν είναι εύκολο από ένα κρεβάτι ΜΕΘ να πας στον κλασσικό θάλαμο θεραπείας για κάποια περιστατικά. 
    Και η προσπάθεια θα συνεχιστεί. 
    Ευχαριστώ πάρα πολύ.
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε, κύριε Υπουργέ. 
    Συνεχίζουμε με την επίκαιρη ερώτηση με αριθμό 413/19-1-2009 του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς του Υπουργούς Εθνικής Άμυνας και Ανάπτυξης, σχετικά με την συμφωνία ΕΛΠΕ-ΕΑΣ για την ενοικίαση οικοπέδου ιδιοκτησίας των ΕΑΣ στην Ελευσίνα κ.λπ.. 
    Συγκεκριμένα η Ερώτηση του κ. Βουλευτή έχει ως εξής:
    «Κύριοι Υπουργοί, δυστυχώς, ενώ θα έπρεπε οι αμυντικές δαπάνες να στοχεύουν στην εγχώρια ανάπτυξη τεχνογνωσίας και τεχνολογικών καινοτομιών, τελικά παραμένουν μια απλή  και επώδυνη μεταβίβαση του πλούτου του ελληνικού λαού σε άλλες χώρες. 
    Ένα ακόμα καρφί στο φέρετρο της αμυντικής μας βιομηχανίας είναι η αδιαφανής και σκοτεινή προσπάθεια να παραχωρηθεί στα ΕΛΠΕ έκταση των ΕΑΣ στην Ελευσίνα, ώστε να γίνει η επέκτασή τους, που συναντά την αντίδραση των κατοίκων της Δυτικής Αττικής και της Δυτικής Αθήνας. Η απαράδεκτη και ύποπτη αυτή συμφωνία, πλην των άλλων μεγάλων οικονομικών απωλειών που προκαλεί στα ΕΑΣ –για τις οποίες κάποιοι θα πρέπει να λογοδοτήσουν- οδηγεί στην αφαίρεση της άδειας λειτουργίας του εργοστασίου τους στην Ελευσίνα, γεγονός που δεν θα έπρεπε να έχει περάσει απαρατήρητο από τις υπηρεσίες σας. 
    Ερωτώνται οι κύριοι Υπουργοί:
    1. Γιατί υπογράφηκε το προσύμφωνο ΕΛΠΕ-ΕΑΣ πριν την εκδίκαση των αιτήσεων ακύρωσης και αναστολής στο ΣτΕ;
2. Προτίθεστε να ακυρώσετε την συμφωνία ΕΛΠΕ-ΕΑΣ και να προχωρήσετε επιτέλους στην σύνταξη επιχειρησιακού σχεδίου για την εξυγίανση των ΕΑΣ όπου θα προβλέπεται κατόπιν συγκεκριμένης μελέτης η μεταφορά των εγκαταστάσεων και η αξιοποίηση του οικοπέδου προς όφελος των ΕΑΣ και της Δυτικής Αττικής;»
     Στην Ερώτηση του κ. Πάγκαλου θα απαντήσει ο Υφυπουργός κ. Τασούλας. 
    ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Η ερώτηση του κ. Πάγκαλου θέτει ένα ζήτημα υπαρκτό, αλλά το θέτει επί ανυπάρκτου αιτιάσεως. Το υπαρκτό ζήτημα είναι ότι πράγματι υπάρχει άδεια επεκτάσεως της αδείας των διυλιστηρίων στην Ελευσίνα. Υπάρχουν δυο κοινές υπουργικές αποφάσεις, του Ιουνίου και του Ιουλίου του 2008, με τις οποίες εγκρίνονται οι περιβαλλοντικοί όροι και δίνεται άδεια επεκτάσεως του διυλιστηρίου. Δεν υπάρχει όμως κανένα προσύμφωνο μεταξύ των Ελληνικών Αμυντικών Συστημάτων και των Ελληνικών Πετρελαίων. 
      Απεναντίας, η εταιρία που αξιοποιεί εδώ και πολλές δεκαετίες στην περιοχή της Ελευσίνας το χώρο, που ήταν γνωστός παλαιά ως το εργοστάσιο των γομώσεων των πυρομαχικών του Μποδοσάκη και σήμερα ανήκει στα Ελληνικά Αμυντικά Συστήματα, έχει καταθέσει μαζί με άλλους φορείς της περιοχής της Δυτικής Αττικής κατά αυτών των διοικητικών πράξεων, κατά αυτών των Κοινών Υπουργικών Αποφάσεων και αίτηση ακυρώσεως ενώπιον του Συμβουλίου Επικρατείας από τις 14 Νοεμβρίου 2008 και πριν από μια εβδομάδα, δηλαδή στις 21 Ιανουαρίου του 2009 και πρόσθετους λόγους μετά την αίτηση ακυρώσεως. Όλα αυτά  μαζί δε, και των φορέων της περιοχής και των δήμων και των εργαζομένων και των Ελληνικών Αμυντικών Συστημάτων, οι αιτήσεις ακυρώσεως και οι πρόσθετοι λόγοι συνεκδικάζονται στην Ολομέλεια του Συμβουλίου της Επικρατείας στις 6 Φεβρουαρίου. Έχει παραπεμφθεί το θέμα στην Ολομέλεια, λόγω της μείζονος σπουδαιότητας, που έχει το ζήτημα της επεκτάσεως του διυλιστηρίου. 
      Συνεπώς, υπάρχουν πράγματι διοικητικές πράξεις από τα Υπουργεία ΠΕΧΩΔΕ, Ανάπτυξης και Οικονομίας που εγκρίνουν την επέκταση και τους περιβαλλοντικούς όρους της επέκτασης των Διυλιστηρίων Ελευσίνας, αλλά δεν υπάρχει κανένα προσύμφωνο, καμία συμφωνία μεταξύ των Ελληνικών Αμυντικών Συστημάτων και των Ελληνικών Πετρελαίων σχετικά με παραχώρηση χώρου. Απεναντίας, υπάρχει προσφυγή των Ελληνικών Αμυντικών Συστημάτων στη διοικητική δικαιοσύνη κατά αυτών των διοικητικών πράξεων επεκτάσεως των διυλιστηρίων και μάλιστα υπάρχει και διαμαρτυρία της διοίκησης των Ελληνικών Πετρελαίων για την κατάθεση αυτών των δικογράφων, τα οποία παρακωλύουν, όπως ισχυρίζονται τα Ελληνικά Πετρέλαια, μια σημαντική επένδυση, η οποία γίνεται και προς όφελος της εθνικής οικονομίας και προς όφελος του γεγονότος ότι θα έχουμε καθαρότερο πετρέλαιο και προς όφελος της μειώσεως των εισαγωγών μαζούτ. 
      Συνεπώς, δεν συντρέχει το αντικείμενο της ερωτήσεως, δεν συντρέχει η συμφωνία μεταξύ του ΕΑΣ και των ΕΛΠΕ και πιστεύω ότι το αντικείμενο αυτής της ερωτήσεως θα μπορούσε να απαντηθεί με αυτή την εξήγηση την οποία μόλις προηγουμένως έδωσα προς τον κ. Πάγκαλο. 
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κ. Θεόδωρος Πάγκαλος από το ΠΑΣΟΚ. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εγώ ποτέ δεν ήμουν οπαδός της ομοφωνίας και γι’ αυτό χαίρομαι ακούγοντας ότι υπάρχει μια διαφορά άποψης μεταξύ του Υπουργείου Εθνικής Αμύνης και των Υπουργείων Οικονομικών, ΠΕΧΩΔΕ και Ανάπτυξης. Vive la difference, όπως θα έλεγε και ο γαλλομαθής κύριος Υπουργός. Ζήτω η διαφορετικότης. Και ελπίζω αυτό να παραμείνει, όχι γιατί εκφράζω κάποιο τοπικιστικό αίτημα ή σύνθημα, αλλά γιατί δεν βλέπω άλλη διέξοδο από αυτό το θέμα που δημιουργήθηκε. 
      Εκεί, κύριε Υπουργέ ή θα δεχθούμε πλέον ότι μια πόλη η οποία αγγίζει πλέον τους εκατό χιλιάδες κατοίκους, εάν λάβει κανείς το σύνολο του δομημένου περιβάλλοντος, θα καταστραφεί εντελώς από τη βιομηχανία, ξανά γυρίζοντας πίσω, μετά από δεκαετίες προσπαθειών, για να σταματήσει η ζημιογόνος και ρυπογόνος εκβιομηχάνιση ή θα πάμε μπροστά. Έχει προβλεφθεί ο δρόμος για να πάμε μπροστά από τον Οργανισμό της Αθήνας. Υπάρχει πρόταση η οποία προβλέπει την απομάκρυνση της ΠΥΡΚΑΛ και χρησιμοποίηση αυτού του ακινήτου, ως έχει βέβαια, να μην αρχίσουμε να το σαλαμοποιούμε και το κόβουμε σε κομμάτια, για να επεκταθεί το λιμάνι της Ελευσίνας και από εκεί και πέρα να υπάρξουν πράσινοι χώροι, χώροι για πολιτιστικές ανάγκες, ίσως ενδεχόμενα και κάποιοι κατοικήσιμοι χώροι –δεν είμαι πολεοδόμος και δεν θέλω να μπω σε μια τέτοια λεπτομερή συζήτηση.
      Αυτό μπορεί να γίνει και προς όφελος των ΕΑΣ, διότι δικό τους είναι το ακίνητο, θα συμμετέχουν στην όλη αξιοποίηση του χώρου. Πραγματικά, εάν τώρα δοθούν αυτά τα εκατό μέτρα στην ΕΛΠΕ, αυτό σημαίνει ότι κλείνει άμεσα το  γομωτήριο. Και σας ερωτώ: Είστε έτοιμοι να αντιμετωπίσετε την κατάσταση, έστω έτσι όπως είναι σήμερα, εάν κλείσει άμεσα το γομωτήριο; Δεν πρέπει προηγουμένως να μεταφερθεί όλη η ΠΥΡΚΑΛ στο χώρο που προσφέρεται και υπάρχει στα Δερβενοχώρια;
      Έχω υπόψη μου ομόφωνη πρόταση του Δημοτικού Συμβουλίου Δερβενοχωρίων, όπου σας καλούν να πάτε σε έκταση που θα σας προσφέρουν οι ίδιοι και να εγκατασταθείτε, για να υπάρξει μια νέα, σύγχρονη, ασφαλής για τους κατοίκους και για τους εργαζόμενους εγκατάσταση πυρομαχικών. 
      Βέβαια, υπάρχει και το ερώτημα: Θέλουμε ή δεν θέλουμε πολεμική βιομηχανία; Ποιος θα κατασκευάσει τις σφαίρες και τις οβίδες, οι οποίες πρέπει να αναπληρώσουν τα αποθέματα του ελληνικού Στρατού, για τα οποία μαθαίνω ότι υπάρχει πρόβλημα αναπλήρωσης; Δεν θα ήθελα να μιλήσω πιο συγκεκριμένα. 
      Ποιος θα κατασκευάσει τις οβίδες των νέων τεθωρακισμένων οχημάτων Leopard; Αυτά να τα κάνουμε εδώ. Γιατί να δίνουμε κοροϊδίστικα χρήματα σε ξένες εταιρείες, επιτρέποντας και σε ορισμένους συγκεκριμένους και πολύ γνωστούς μεσάζοντες να απολαμβάνουν τεράστιων και αδικαιολόγητων κερδών; Το λέω αυτό, διότι έχετε ήδη απαντήσει τον Σεπτέμβρη του 2008... 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε. 
      Έχετε απαντήσει σε ερώτηση συναδέλφων του ΠΑΣΟΚ ότι από το 2004 έως το 2008 οι παραγγελίες του Ελληνικού Στρατού προς τα ΕΑΣ ήταν μόνο 115.000.000 ευρώ, δηλαδή κατά μέσο όρο 23.000.000 ευρώ το χρόνο. Οι ανάγκες μισθοδοσίας των επιχειρήσεων αυτών είναι, αν δεν κάνω λάθος, 80.000.000 ευρώ. Τους δίνουν, λοιπόν, οι παραγγελίες του ελληνικού δημοσίου το ένα τέταρτο της μισθοδοσίας τους. 
      Είναι προφανές, λοιπόν, ότι δεν μπορούν να λειτουργήσουν κάτω από αυτές τις συνθήκες. Και δεν μπορούν να λειτουργήσουν, εάν δεν συμμορφωθούν, εάν δεν συστηματοποιηθούν, εάν δεν συνενωθούν σε μία και μόνη εγκατάσταση στα Δερβενοχώρια, όποτε πλέον θα κριθεί διαφορετικά, ανάμεσα στα ιδιωτικά πλέον ΕΛΠΕ και το λαό της περιοχής, πώς και με τι τρόπο…
      (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Αγαπητέ κύριε Πάγκαλε, έχετε φτάσει τα τέσσερα λεπτά.
      ΘΕΟΔΩΡΟΣ ΠΑΓΚΑΛΟΣ: Τελειώνω, κύριε Πρόεδρε.
      Σας διαβεβαιώ πως σε ό,τι με αφορά, μιλώντας εν συνειδήσει των ευθυνών μου -και σας το λέω απερίφραστα- ότι ούτε ένα τετραγωνικό μέτρο δεν θα δοθεί στη βιομηχανία περαιτέρω. Δώσαμε, κύριε Υπουργέ, σε αυτήν την περιοχή πολλά συνεχώς, δεν θα δώσουμε άλλο. Τελείωσε. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ.
      Το λόγο έχει για δύο λεπτά ο Υφυπουργός Εθνικής Άμυνας κ. Κωνσταντίνος Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Εσείς είπατε τη γαλλική διατύπωση, ότι η διαφορετικότης είναι κάτι σημαντικό, εγώ σας λέω, επικαλούμενος την αγγλική σας παιδεία, first things first.  Από τη στιγμή που το πράγμα έχει οδηγηθεί στο Συμβούλιο της Επικρατείας με ένα μπαράζ αιτήσεων ακυρώσεως, οι οποίες περίπου έχουν το ίδιο περιεχόμενο, καταθέτουν την ίδια αιτίαση κατά των κοινών υπουργικών αποφάσεων που σας ανέφερα προηγουμένως, απομένει να αποφανθεί το Ανώτατο Διοικητικό Δικαστήριο της χώρας, για το οποίο μάλιστα εις την πολύ ενδιαφέρουσα και νοσταλγική στήλη της εφημερίδος «ΕΣΤΙΑ» προ 80ετίας διαβάζουμε ότι το 1929, σαν τέτοια μέρα, έγινε η εναρκτήριος συνεδρίαση του υπό τον αείμνηστο Ρακτιβάν. Τέτοια μέρα το 1929. 
      Κλείνει η παρένθεση και λέγω ότι από τη στιγμή που θα βγάλει απόφαση το Συμβούλιο της Επικρατείας είτε υπέρ του κύρους είτε κατά του κύρους των υπουργικών αποφάσεων, θα είμαστε ενώπιον μίας αδηρίτου πραγματικότητος -γιατί αυτές οι αποφάσεις είναι αμετάκλητες- και εν συνεχεία θα παρθούν οι αποφάσεις, που πρέπει να παρθούν. 
      Η σημερινή Κυβέρνηση έχει θεσπίσει με δύο νόμους και το 2006 και το 2008 την υποχρεωτική συμμετοχή της Εγχώριας Αμυντικής Βιομηχανίας στις αμυντικές προμήθειες επί ποινή ακυρότητος των προσφορών. Υπάρχει το 35%, που είναι η εγχώρια προστιθέμενη αξία, υποχρεωτική σε κάθε προσφορά αμυντικού υλικού. Χωρίς να μπω σε λεπτομέρειες, θα σας πω ότι πρόσφατα το ΚΥΣΕΑ απέρριψε δύο διακριτικές συμφωνίες και τις επέστρεψε, επειδή ακριβώς δεν υλοποιείτο ο όρος του 35% της εγχώριας προστιθέμενης αξίας.
      Επιπλέον, με το νόμο που δημοσιεύτηκε στις 29 Φεβρουαρίου 2008 για τον τρόπο που γίνεται η επιλογή του αναδόχου στις αμυντικές προμήθειες, προβλέπεται ότι στα κριτήρια της συμφερότερης προσφοράς αποφασιστικός παράγων είναι η αυξημένη εγχώρια βιομηχανική συμμετοχή. 
	Αυτοί οι δύο θεσμικοί μηχανισμοί υποχρεώνουν πλέον την παγκόσμια αγορά οπλικών συστημάτων να στραφεί και να συνεργαστεί με την εγχώρια αμυντική βιομηχανία, προς όφελος της τελευταίας.
	Οι σκέψεις που υπάρχουν τώρα για τη μετεγκατάσταση των ΕΑΣ στα Δερβενοχώρια, η αξιοποίηση αυτών των προσφορών, έχει να κάνει με τις αποφάσεις που περιμένουμε και από το Συμβούλιο της Επικρατείας, πολύ σύντομα, σχετικά με την τύχη αυτής της επενδύσεως. 
	Κύριε Πάγκαλε, εγώ νομίζω ότι από τη στιγμή που το θέμα βρίσκεται σ’ ένα δικαστήριο, το οποίο είναι γνωστό και για την ευαισθησία του περί τα περιβαλλοντικά, μάλιστα έχει κατηγορηθεί ενίοτε για υπερευαισθησία περί τα περιβαλλοντικά εις τρόπον ώστε να υπονομεύει, όπως λένε αυτοί που το κατηγορούν, την αναπτυξιακή προσπάθεια της χώρας, νομίζω ότι αξίζει τον κόπο να περιμένουμε αυτή την απόφαση και εν συνεχεία να δούμε τις κινήσεις οι οποίες πρέπει να γίνουν.
	Πάντως, επί των ερωτημάτων που θέσατε και όχι προς χάρη της ομοφωνίας, αλλά προς χάρη της αληθείας σας λέω ότι δεν υπάρχει προσύμφωνο μεταξύ ΕΑΣ και ΕΛΠΕ, δεν υπάρχει καμία συμφωνία η οποία να έγινε πριν την κατάθεση της αιτήσεως ακυρώσεως και τα ΕΛΠΕ είναι δυσαρεστημένα –αν επιτρέπεται να ομιλώ για αισθήματα εταιρειών- με τη συμπεριφορά των Ελληνικών Αμυντικών Συστημάτων, λόγω της δικαστικής τους αξιώσεως να μην ισχύσουν οι κοινές υπουργικές αποφάσεις. 
	Πάντως, οι απόψεις των Ελληνικών Πετρελαίων, που είναι μια μεγάλη και σοβαρή εταιρεία, λένε ότι με αυτή την επένδυση θα δοθούν θέσεις εργασίας και θα μειωθούν οι ρύποι και θα μειωθούν κατά 50% οι εισαγωγές μαζούτ. Το πράγμα τελικώς ήχθη ενώπιον του Ανωτάτου Διοικητικού Δικαστηρίου, για να έχουμε μια τελική κρίση, την οποία και αναμένουμε. 
	ΠΡΟΕΔΡΕΥΩΝ (Βαϊτσης Αποστολάτος): Σας ευχαριστούμε πολύ.
	Με την υπ’ αριθμό 434/20.1.2009 επίκαιρη ερώτηση της Βουλευτού του Κομμουνιστικού Κόμματος Ελλάδας κυρίας Διαμάντως Μανωλάκου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την καταβολή των δεδουλευμένων στους ναυτεργάτες και την τήρηση των Συλλογικών Συμβάσεων Εργασίας κ.λπ., θα ολοκληρωθεί ο δεύτερος κύκλος των επίκαιρων ερωτήσεων.
	Το κείμενο της επίκαιρης ερώτησης της κ. Μανωλάκου έχει ως εξής:
	«Η επίθεση των ακτοπλόων εφοπλιστών, στα δικαιώματα των ναυτεργατών, στηριζόμενη στην αντιλαϊκή πολιτική Νέας Δημοκρατίας και ΠΑ.ΣΟ.Κ., συνεχίζεται με αμείωτη ένταση, καταπατώντας ακόμα και το στοιχειώδες δικαίωμα της καταβολής των δεδουλευμένων, της ασφάλειας και της υγιεινής και καταδικάζοντας τα νησιά στην απομόνωση.
	Συγκεκριμένα, οι ναυτεργάτες του πλοίου «ΣΑΟΣ ΙΙ», μόνο ύστερα από επίσχεση εργασίας και αγωνιστικές κινητοποιήσεις, κατάφεραν να πάρουν το μεγαλύτερο μέρος από αυτά που τους όφειλε ο εφοπλιστής. Η συγκεκριμένη εταιρεία όμως έχει εγκαταλείψει στο λιμάνι της Αλεξανδρούπολης άλλα δυο πλοία, το «ΝΟΝΑ ΜΑΙΡΗ»  και το «ΘΕΣΣΑΛΟΝΙΚΗ».
	Επίσχεση εργασίας επίσης έχουν κάνει οι ναυτεργάτες των πλοίων «ΣΑΡΔΗΝΙΑ ΒΕΡΑ» στο λιμάνι του Πειραιά και «ΚΟΡΣΙΚΑ ΕΞΠΡΕΣ ΙΙΙ» στο λιμάνι της Αλεξανδρούπολης, διεκδικώντας την καταβολή των οφειλών της ναυτιλιακής εταιρείας. Για τον ίδιο λόγο προχώρησαν σε επίσχεση εργασίας και οι ναυτεργάτες στα πλοία «ΡΟΜΙΛΝΤΑ» και «ΝΤΑΛΙΑΝΑ».
	Η πραγματικότητα αποδεικνύει ότι είναι πολύ βαριές οι συνέπειες της αντιναυτεργατικής πολιτικής της Κυβέρνησης, της πολιτικής της απελευθέρωσης της ακτοπλοΐας της, που επιβλήθηκε με τον κανονισμό της Ευρωπαϊκής Ένωσης με ευθύνη των κυβερνήσεων της Νέας Δημοκρατίας και του ΠΑΣΟΚ. 
 	Από τα ογδόντα τρία πλοία τα σαράντα τρία δεν πραγματοποιούν δρομολόγια. Δύο χιλιάδες ναυτεργάτες οδηγήθηκαν στην ανεργία και οι κάτοικοι των νησιών υποφέρουν.
	Ερωτάται ο κύριος Υπουργός, τι μέτρα θα πάρει η Κυβέρνηση για την άμεση καταβολή όλων των δεδουλευμένων των ναυτεργατών στα πλοία, καθώς και για την πλήρη τήρηση των Συλλογικών Συμβάσεων Εργασίας και των κανόνων προστασίας της ανθρώπινης ζωής στη θάλασσα.»
	Στην ερώτηση της κυρίας συναδέλφου θα απαντήσει ο Υφυπουργός κ. Παναγιώτης Καμμένος.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Ευχαριστώ, κύριε Πρόεδρε.
      Κατ’ αρχάς στην ερώτηση της κ. Μανωλάκου, η απάντηση  είναι ξεκάθαρη, κρυστάλλινη  και απόλυτη. Κανένα πλοίο δεν θα λύσει κάβους εάν δεν  έχουν πληρωθεί τα δεδουλευμένα στους ναυτεργάτες. Δεν υπάρχει καμία περίπτωση να μπούμε σε διάλογο μαζί με τους εφοπλιστές σε περίπτωση που δεν έχουν καταβάλει τα δεδουλευμένα στους ναυτεργάτες. Αυτή είναι η θέση της Κυβέρνησης σήμερα. Αυτή είναι η θέση της πολιτείας πάντα και αυτή είναι η θέση την οποία υπηρετούν όλες οι κυβερνήσεις. Δεν υπάρχει, λοιπόν, κανένα θέμα,δεν θα σαλπάρει καράβι από τον Πειραιά, από την Πάτρα, από το Ηράκλειο, από τα νησιά του Αιγαίου και του Ιονίου, από τα  λιμάνια της ηπειρωτικής Ελλάδος, εάν δεν  έχουν εισπράξει οι ναυτεργάτες τα δεδουλευμένα τους .
      Το Υπουργείο μας, ακολουθώντας αυτή την πολιτική, με το που υπάρχει καταγγελία τεκμηριωμένη για τη μη καταβολή δεδουλευμένων, αμέσως απαγορεύει τον απόπλου στα πλοία. Αυτό γίνεται σήμερα, αυτό θα γίνει αύριο, αυτό θα γίνεται πάντα. 
      Όσον αφορά τώρα το θέμα του κυρίου ερωτήματός σας, αναφέρεστε στο πλοίο «ΣΑΟΣ ΙΙ». Αυτό το πλοίο  εκτελεί δρομολόγια έχοντας καταβάλει τα δεδουλευμένα -πράγματι με μια καθυστέρηση κάποιων ημερών- Αλεξανδρούπολη- Σαμοθράκη. Σήμερα εκτελεί αυτόν τον συγκεκριμένο πλου αντικαθιστώντας το «ΣΑΟΣ ΙΙ» στη γραμμή του Λαυρίου με τον Αϊ- Στράτη-Καβάλα-Λήμνο κ.λπ. με το πλοίο «ΠΑΝΑΓΙΑ ΣΟΥΜΕΛΑ». 
      Όσον αφορά το «ΝΟΝΑ ΜΑΙΡΗ» που αναφέρετε στην ερώτησή σας, εδώ και πάρα πολύ καιρό έχουν λήξει τα πιστοποιητικά του  και έχει δέσει στο λιμάνι της Αλεξανδρουπόλεως και θα αντικατασταθεί από το πλοίο «ΣΑΟΣ».
      Το πλοίο «ΣΑΡΔΗΝΙΑ ΒΕΡΑ» έχει ξεκινήσει σήμερα, πριν από λίγη ώρα, τον πλου του για  την Ικαρία, τον  Εύδηλο, τους Φούρνους και τη Σάμο. Υπήρχε μια καθυστέρηση καταβολής των δεδουλευμένων και γι’ αυτό το λόγο συναινέσαμε με τα ναυτεργατικά σωματεία και δεν υπήρχε δρομολόγιο τις προηγούμενες ημέρες. 
      Η δουλειά μας, η   υποχρέωσή μας είναι να παρέχουμε την σύνδεση με τα νησιά. Η Ικαρία εξυπηρετείτο μέσω του Ευδήλου με το πλοίο «ΝΗΣΟΣ ΜΥΚΟΝΟΣ» και υπήρχε καθημερινή σύνδεση της   νήσου Ικαρίας. Επιτρέψτε μου να έχουμε μια ιδιαίτερη ευαισθησία γι’ αυτό το θέμα της Ικαρίας.
      Οι Φούρνοι εξυπηρετούντο  με τα  πλοία «SAMOS SUN» και «SAMOS SPIRIT», σε σύνδεση με την Σάμο και την Ικαρία και μάλιστα, φροντίσαμε να υπάρχουν συγκεκριμένα δρομολόγια, όπου  θα υπήρχε ανταπόκριση με το «ΝΗΣΟΣ ΜΥΚΟΝΟΣ», από τη Σάμο και μέσω του Ευδήλου. 
      Υπήρξε ένα έκτακτο δρομολόγιο με το «ΝΤΑΛΙΑΝΑ», για να εξυπηρετήσουμε τα φορτηγά που υπήρχαν στους Φούρνους –με ένα φορτηγό και δύο επιβάτες έγινε ένα δρομολόγιο- και παράλληλα με το «ΝΗΣΟΣ ΣΑΜΟΘΡΑΚΗ»  που κάναμε επέκταση του δρομολογίου από τη Σάμο προς τους Φούρνους και τον ‘Αγιο Κήρυκο  για να βρουν τις ανταποκρίσεις. Όμως, το «ΣΑΡΔΗΝΙΑ ΒΕΡΑ» πλέον έχει πληρώσει τους ναυτεργάτες, έχει ξεκινήσει κανονικά δρομολόγια, άρα δεν  υπάρχει πρόβλημα. 
      Όσον αφορά το «ΡΟΜΙΛΝΤΑ» και το «ΝΤΑΛΙΑΝΑ», για ένα από τα δύο πλοία υπάρχει πράγματι μια υποχρέωση καταβολής. Η ΠΝΟ έχει κάνει επίσχεση εργασίας. Σε συνεχή επικοινωνία είναι το Υπουργείο με τις εταιρείες και πιέζουμε, προκειμένου να πληρωθούν τα δεδουλευμένα. Ξέρουν πολύ καλά οι εφοπλιστές ότι δεν θα λύσει κάβος πλοίου, εάν δεν πληρωθούν οι ναυτικοί μας  και δεν καταβληθούν τα δεδουλευμένα τους. Βεβαίως, εντός των επομένων ημερών πιστεύω ότι θα λυθεί και αυτό το θέμα με τα δύο συγκεκριμένα πλοία.
      Λέτε ακόμη στην ερώτησή σας ότι από τα ογδόντα τρία πλοία, τα σαράντα τρία δεν πραγματοποιούν δρομολόγια. Πρέπει να γνωρίζετε ότι στην ακτοπλοΐα υπάρχουν τα συμβατικά και τα ταχύπλοα πλοία. Τα ταχύπλοα πλοία, κυρία Μανωλάκου, το χειμώνα δεν κάνουν δρομολόγια. Υπάρχει μία εξάμηνη δρομολόγηση για τα ταχύπλοα πλοία και εν συνεχεία δένουν στα λιμάνια. 
     Τα πλοία τα οποία είναι ενεργά, είναι τα συμβατικά πλοία και δεν υπάρχει νησί, με τις εξαιρέσεις που σας είπα προηγουμένως, όπως επίσης και με τα Κύθηρα, Αντικύθηρα που σήμερα έγινε διαγωνισμός και υπήρχαν προσφορές –και μ’ αυτό απαντώ σε ερώτηση προηγούμενου συναδέλφου σας που έλεγε ότι δεν θα υπάρχει προσφορά για τα Κύθηρα-Αντικύθηρα- με πέντε δρομολόγια με την Κρήτη και τον Πειραιά. 
     Σας ευχαριστώ.
     ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ.
     Η κ. Μανωλάκου έχει το λόγο για δύο λεπτά.
     ΔΙΑΜΑΝΤΩ ΜΑΝΩΛΑΚΟΥ: Κύριε Υπουργέ, λυπάμαι που το λέω, αλλά αμφισβητείτε ότι υπάρχει πρόβλημα. Και όμως, αύριο  βγαίνουν σε εικοσιτετράωρη απεργία και το ξέρετε, γιατί εσείς τους οδηγήσατε.
     Τα τελευταία δέκα χρόνια έχουμε αύξηση των κινητοποιήσεων των ναυτεργατών για δουλειά, μισθό,  δικαιώματα, ασφαλείς συγκοινωνίες. Αυτό τι σημαίνει; Ότι έχει αυξηθεί η εφοπλιστική επιθετικότητα και εσείς, η Κυβέρνησή σας όπως και του ΠΑΣΟΚ παλαιότερα, τους στηρίζετε. Και τους επιδοτείτε και έχουν αποθρασυνθεί, ώστε να μην δίνουν ούτε τα δεδουλευμένα όπως προβλέπει η συλλογική σύμβαση εργασίας. Και ακριβώς σήμερα, με την απάντησή σας το επιβεβαιώνετε.  Τρώνε, δηλαδή, και τους μισθούς των εργαζομένων εγκαταλείποντας τα νησιά στην τύχη τους.
     Αυτά τα δρομολόγια που μας είπατε, τί είναι; Είναι αλλαγές. Γιατί; Γιατί έχει γίνει επίσχεση εργασίας ή έχουν αποσυρθεί δρομολόγια. Και τί υπάρχει; Ένα αλαλούμ, στην κυριολεξία. Οι Φούρνοι τρεις εβδομάδες είναι αποκλεισμένοι. Οι Δήμαρχοι της Ικαρίας σας έστειλαν επιστολή. Οι ναυτεργάτες αναγκάστηκαν να κάνουν επίσχεση εργασίας ζητώντας την αμοιβή για τη δουλειά τους, δηλαδή, τα αυτονόητα. Και τι έχουμε; Δώσατε υποσχέσεις από το Δεκέμβρη μήνα και είπατε στους συνδικαλιστές των ταξικών σωματείων ΠΕΜΕΝ και ΣΤΕΦΕΣΩΝ ότι θα φροντίζατε άμεσα να δοθούν τα δεδουλευμένα τους. Τους το υποσχεθήκατε από το Δεκέμβρη μήνα. 
     Επίσης, είχατε υποσχεθεί για το επίδομα ανεργίας γιατί είναι το εξευτελιστικό, το ποσό των 295 ευρώ, να πάει στο απαράδεκτο των 420 ευρώ, όπως ισχύει και για τους άλλους. Και είχατε κάνει ακόμα εξαγγελίες και για το ναυάγιο του «Sea Diamond», για την άντληση καυσίμων για την ανέλκυση του σκάφους και κάθε φορά, όποτε σας συναντάω θα σας το θυμίζω, γιατί; Γιατί δεν έχει κάνει τίποτα στην κυριολεξία. 
     Οι ναυτεργάτες παραμένουν απλήρωτοι και γι’ αυτό ξαναλέω αύριο, πάνε σε απεργία. Τα νησιά παραμένουν αποκλεισμένα και δεν είναι από την κακοκαιρία, είναι από την ανεμοθύελλα της πολιτικής σας, που είναι υπέρ των εφοπλιστών. Τσάμπα χρόνο και χρήμα δίνετε και σε βιομήχανους και σε εφοπλιστές. Και από την άλλη κατηγορείτε τους απεργούς, όμως, τις απεργίες εσείς τις προκαλείτε.
     Εγώ περιμένω συγκεκριμένο χρονοδιάγραμμα για το πότε θα πληρωθεί το προσωπικό με τα λεφτά που δικαιούται, που έχει δουλέψει.  Μάλιστα, επιδοτούνται και αυτοί οι εφοπλιστές από τον κρατικό προϋπολογισμό. 
     ΠΡΟΕΔΡΕΥΩΝ (Βαΐτσης Αποστολάτος): Τελείωσε ο χρόνος σας κυρία Μανωλάκου. 
     Σας ευχαριστώ.
     Το λόγο έχει ο κύριος Υφυπουργός για δύο λεπτά.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Ευχαριστώ, κύριε Πρόεδρε.
     Θα πρότεινα στο πλαίσιο της «Κοινωνίας της Πληροφορίας» και του νέου ΕΣΠΑ να καταθέσετε ένα πρόγραμμα για την ψηφιακή σύγκλιση, για να έχετε συντομότερη ενημέρωση από τη ΣΚΟΒΕ του Κομμουνιστικού Κόμματος των νησιών.
      Σας πληροφορώ, λοιπόν, ότι σήμερα ξεκίνησε το ένα πλοίο για το οποίο αναφερθήκατε, «ΣΑΡΔΗΝΙΑ ΒΕΡΑ». Δεν υπάρχει νησί στην Ελλάδα που να έχει τρεις μήνες αποκλεισμό κυρία Μανωλάκου. 
     ΔΙΑΜΑΝΤΩ ΜΑΝΩΛΑΚΟΥ: Τρεις εβδομάδες οι Φούρνοι.
     ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Τα δεδουλευμένα από τα πλοία που αναφέρατε έχουν πληρωθεί και το θέμα της απεργίας έχει να κάνει με μία μόνο εταιρεία η οποία οφείλει να πληρώσει και θα την πιέσουμε να πληρώσει.
     Αυτή εδώ η Κυβέρνηση δεν καλύπτει ποτέ τους εφοπλιστές. Είμαστε σε απόλυτη συνεργασία, σε άμεση επικοινωνία με τα ναυτεργατικά σωματεία και σας προτείνω να κάνετε και εσείς το ίδιο. Και είναι κρίμα να παίρνετε ανακοινώσεις πριν από είκοσι μέρες και να έρχεστε με επίκαιρη ερώτηση στη Βουλή, για να ρωτάτε δήθεν.
     ΔΙΑΜΑΝΤΩ ΜΑΝΩΛΑΚΟΥ: Χθες το βράδυ μίλησα μαζί τους.
     ΠΡΟΕΔΡΕΥΩΝ (Βαΐτσης Αποστολάτος): Κυρία Μανωλάκου, δεν κάνουμε διάλογο.
      ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής): Να ενημερωθείτε. Είμαστε στη διάθεσή σας να σας ενημερώνουμε και θα ήταν χρήσιμο να κατέβετε και λίγο στα νησιά. Εάν δε αποφασίσετε να συνδεθείτε μέσω της «Κοινωνίας της Πληροφορίας» με τις κομματικές σας οργανώσεις, θα σας ενημέρωναν ότι σήμερα ο Αντιδήμαρχος των Ραχών Ικαρία παρέλαβε ένα πυροσβεστικό όχημα από το Υπουργείο Εμπορικής Ναυτιλίας, Αιγαίου και Νησιωτικής Πολιτικής και αναχώρησε με αυτό στις 5 η ώρα με το Νήσος «ΜΥΚΟΝΟΣ» για την Ικαρία. 
      Με μεγάλη χαρά θα σας ενημερώνουμε. Με μεγάλη ευθύνη θα στηρίζουμε τα ναυτεργατικά σωματεία, όταν δεν καταβάλλουν τα δεδουλευμένα. Αλλά, συγγνώμη, στην παραπληροφόρηση, στην καθυστέρηση της πληροφορίας που έχετε θα μας βρίσκετε πάντα έτοιμους για απάντηση. Στη διάθεσή σας για πληροφόρηση, στη διάθεσή σας για τον αγώνα υπέρ του δικαίου των ναυτεργατών, που πρώτοι εμείς, η Κυβέρνηση, κάνουμε έναν μεγάλο αγώνα απέναντι σε εκείνους που δεν είναι εντάξει στις υποχρεώσεις τους. Είμαστε υπέρ των ναυτεργατών και των δικαιωμάτων τους.
      Ευχαριστώ πολύ.
      ΔΙΑΜΑΝΤΩ ΜΑΝΩΛΑΚΟΥ: Δηλαδή, είναι παλαβοί που κάνουν αύριο απεργία; Δεν έχουν αιτήματα;
         ΠΡΟΕΔΡΕΥΩΝ (Βαΐτσης Αποστολάτος): Τέλος, κυρία Μανωλάκου. Δεν υπάρχει διάλογος.
         ΠΑΝΑΓΙΩΤΗΣ ΚΑΜΜΕΝΟΣ (Υφυπουργός Εμπορικής Ναυτιλίας, Αιγαίου και Νησιωτικής Πολιτικής):  Κυρία Μανωλάκου…
         ΠΡΟΕΔΡΕΥΩΝ (Βαΐτσης Αποστολάτος): Κύριε Υπουργέ, σας παρακαλώ πολύ!
          Η τέταρτη με αριθμό 432/20.1.2009 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη, προς τον Υπουργό Εσωτερικών, σχετικά με την κατάργηση του δημοτικού φόρου 2% και 5% για τα καταστήματα υγειονομικού ενδιαφέροντος κ.λπ. δεν συζητείται λόγω κωλύματος του Υπουργού και διαγράφεται.
         Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
         ΠΡΟΕΔΡΕΥΩΝ (Βαΐτσης Αποστολάτος): Κυρίες και κύριοι συνάδελφοι, εισερχόμαστε στην ημερησία διάταξη των
         ΕΠΕΡΩΤΗΣΕΩΝ
         Θα συζητηθεί η υπ’ αριθμόν 41/15/5.12.2008 επίκαιρη επερώτηση των Βουλευτών του ΠΑΣΟΚ, κ.κ. Λούκας Κατσέλη, Δημητρίου Κουσελά, Ευσταθίου Κουτμερίδη, Γιάννη Κουτσούκου, Παναγιώτη Σγουρίδη, Κωνσταντίνου Σπηλιόπουλου, Δημητρίου Ανδρουλάκη, Γεωργίου Παπακωνσταντίνου, Χρίστου Βερελή, Ιωάννη Μανιάτη, Ροδούλας Ζήση, Ιωάννη Διαμαντίδη, Μιχάλη Κατρίνη, Σπύρου Κουβέλη, Ιωάννη Μαγκριώτη, Κωνσταντίνου Γείτονα, Δημητρίου Ρέππα, Χρήστου Αηδόνη, Τόνιας Αντωνίου, Κωνσταντίνου Βρεττού, Βασιλείου Γερανίδη, Μαρίας Δαμανάκη, Πάναγιώτη Μπεγλίτη, Θάνου Μωραΐτη, Βάσως Παπανδρέου, Ευάγγελου Παπαχρήστου, Φίλιππου Σαχινίδη, Αναστασίου Σιδηρόπουλου, Εμμανουήλ Σκουλάκη, Εμμανουήλ Στρατάκη, Θεοδώρας Τζάκρη, Ελπίδας Τσουρή, Γεωργίου Φλωρίδη, Παρασκευής Χριστοφιλοπούλου, Απόστολου Κατσιφάρα, Μιλτιάδη Βέρρα, Αικατερίνης Περλεπέ – Σηφουνάκη, Γεωργίου Παπαγεωργίου, Λεωνίδα Γρηγοράκου, Κωνσταντίνου Καρτάλη και Θεόδωρου Πάγκαλου προς τον Υπουργό Οικονομίας και Οικονομικών, σχετικά με το Σχέδιο Ανασυγκρότησης των πυρόπληκτων περιοχών.
         Στο σημείο αυτό πρέπει να σας ενημερώσω ότι η Νέα Δημοκρατία ορίζει Κοινοβουλευτικό Εκπρόσωπο τον Βουλευτή Νομού Ηλείας κ. Παναγιώτη Αδρακτά, το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον Βουλευτή κ. Νικόλαο Καραθανασόπουλο και ο Λαϊκός Ορθόδοξος Συναγερμός τον κ. Μαυρουδή Βορίδη.
         Το λόγο έχει ο πρώτος επερωτών κ. Ιωάννης Κουτσούκος, για δέκα λεπτά.
         Θέλω να σας ενημερώσω ότι πρέπει να τηρηθούν οι χρόνοι στις πρωτολογίες ακριβώς και ότι δεν έχουμε δικαίωμα, μετά από την τελευταία Διάσκεψη των Προέδρων να παίρνουμε χρόνο στην πρωτολογία μας από τη δευτερολογία μας. 
         Ορίστε κύριε Κουτσούκο.
         ΓΙΑΝΝΗΣ ΚΟΥΤΣΟΥΚΟΣ: Ευχαριστώ πολύ, κύριε Πρόεδρε.
         Κυρίες και κύριοι συνάδελφοι, κύριε Υπουργέ, βρισκόμαστε σε μια δύσκολη συγκυρία για τη χώρα και τους πολίτες. Δοκιμάζονται από την πολιτική της Νέας Δημοκρατίας όλες οι κοινωνικές ομάδες. Η ανοχή και η αντοχή τους απέναντι στην πολιτική της Νέας Δημοκρατίας έχει τελειώσει. Το προηγούμενο διάστημα, τον Δεκέμβρη, είδαμε να βρίσκονται στους δρόμους οι εργαζόμενοι και η νεολαία. Τώρα, βλέπουμε ένα ξέσπασμα των αγροτών σε όλη την Ελλάδα. Όμως, οι πλέον απελπισμένοι, κατεστραμμένοι και εγκαταλειμμένοι από την πολιτική της Νέας Δημοκρατίας στο κέντρο της υπαίθρου είναι οι πυρόπληκτοι των πυρκαγιών του καλοκαιριού του 2007. Οι πυρόπληκτοι όλων σχεδόν των νομών της Πελοποννήσου, της Εύβοιας και των άλλων περιοχών της χώρας με αναπάντητα, τα μεγάλα τους ερωτήματα και τα γιατί για το μέγεθος της μεγάλης καταστροφής, κυρίως όμως με αναπάντητες και ανεκπλήρωτες τις μεγάλες και τις ψεύτικες υποσχέσεις της Κυβέρνησης και του κ. Καραμανλή προσωπικά.
      Το ΠΑΣΟΚ σήμερα ελέγχει και εγκαλεί την Κυβέρνηση όχι μόνο γιατί δεν σχεδίασε ούτε υλοποίησε αυτά που ο κ. Καραμανλής είπε ως σχέδιο αναγέννησης των πυρόπληκτων περιοχών, αλλά και γιατί τα αυτονόητα, τα νομοθετημένα, τις αποφάσεις του ελληνικού Κοινοβουλίου δεν μπορεί να τις κάνει πράξη, με αποτέλεσμα οι πυρόπληκτοι να δοκιμάζονται, οι πυρόπληκτοι να έχουν βαλτώσει μαζί με τα προβλήματά τους στο βούρκο της γραφειοκρατίας, να ξεχάστηκαν τα προβλήματα στους δαιδαλώδεις διαδρόμους της ανικανότητας της πολιτικής της Νέας Δημοκρατίας και να εξανεμίστηκαν οι ελπίδες τους μαζί με τα επικοινωνιακά τεχνάσματα της Κυβέρνησης και των εμπνευστών τους. 
      Το μέγεθος της πρωτοφανούς καταστροφής του φυσικού πλούτου της χώρας, των περιουσιών των κατοίκων, οι απώλειες των ανθρώπινων ζωών μας συγκλόνισαν όλους, συγκλόνισαν όλον τον κόσμο. Ανάγκασαν την Κυβέρνηση, για να ξεφύγει από το μέγεθος των ευθυνών της, να επεξεργαστεί ένα ολοκληρωμένο επικοινωνιακό τέχνασμα για να αποσείσει από τη μια μεριά τις ευθύνες της και από την άλλη να καλλιεργήσει για μια ακόμα φορά φρούδες ελπίδες σ’ ένα μεγάλο, πολύπαθο κομμάτι του πληθυσμού, τους πυρόπληκτους. Η Κυβέρνηση μοίρασε αφειδώς υποσχέσεις και δεσμεύτηκε για την εφαρμογή ολοκληρωμένου σχεδίου ανασυγκρότησης. Ο κ. Καραμανλής, στις 31 Αυγούστου του 2007, με δηλώσεις του δεσμεύτηκε γι’ αυτό το σχέδιο, το παρουσίασε σε επτά άξονες, είπε ότι χρέος της πολιτείας είναι να διασφαλίσει την προοπτική δυναμικής και φιλικής προς το περιβάλλον ανάπτυξης για όλες τις πυρόπληκτες περιοχές. Είπε ότι θα κάνουμε τους ανθρώπους που έχασαν ένα κομμάτι της ζωής τους να το ξαναβρούν και ότι αυτό δεν είναι ένα έργο της πολιτείας, είναι υποχρέωσή της. Επειδή εδώ έχουμε εκπροσώπηση της Κυβέρνησης από έναν νέο Υφυπουργό και θέλω να τον συγχαρώ, που ενδεχόμενα δεν έχει προλάβει να ενημερωθεί για τις δεσμεύσεις της Κυβέρνησης και το έργο της, καταθέτω στα Πρακτικά τις δηλώσεις του κυρίου Πρωθυπουργού. 
      (Στο σημείο αυτό ο Βουλευτής κ. Ιωάννης Κουτσούκος καταθέτει για τα Πρακτικά τις προαναφερθείσες δηλώσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρέπει, λοιπόν, σήμερα να δούμε πού βρίσκεται η κατάσταση στις πυρόπληκτες περιοχές, τι έγιναν οι υποσχέσεις. Κυρίες και κύριοι συνάδελφοι, ο κύριος όγκος των πληγέντων είναι αγρότες, αγρότες που καταστράφηκαν οι περιουσίες τους, καταστράφηκαν τα βοσκοτόπια και στερούνται πλέον εισοδήματος. Αντί για τις υποσχέσεις της Κυβέρνησης ότι θα αποζημιωθούν για τις ζημιές που υπέστησαν, στην ουσία μέχρι σήμερα δεν έχουν εισπράξει τίποτα. Από το Σεπτέμβρη του 2007, όταν πήραν τις προκαταβολές, μια και ήμασταν σε προεκλογική περίοδο, οι αγρότες δεν έχουν εισπράξει τίποτα. Πρώτα, έμπλεξαν στο δαίδαλο της γραφειοκρατίας του ΕΛΓΑ και αφού τελείωσαν με τη γραφειοκρατία και υπέβαλαν τα δικαιολογητικά που τους σύστησαν, αφού τελείωσαν τη διαδικασία των ενστάσεων, βρέθηκαν να δικαιούνται ελάχιστα έναντι των ζημιών που υπέστησαν -γι’ αυτό υπάρχει πλήθος διαμαρτυριών- και στο τέλος, όταν κάτω από την πίεση και την κάθοδο του Πρωθυπουργού στην Ηλεία τον Ιούλιο του 2008 η Κυβέρνηση έδωσε τις πρώτες αποζημιώσεις, αυτές συμψηφίστηκαν με τις προκαταβολές που είχαν πάρει οι αγρότες. Το ίδιο έγινε και με τις αποζημιώσεις που ανακοίνωσε η Κυβέρνηση ότι κατέβαλε το Δεκέμβρη. Και αυτές συμψηφίστηκαν με τις προκαταβολές. Το αποτέλεσμα είναι αυτό που είπα νωρίτερα, να μην έχουν πάρει ούτε 1 ευρώ εδώ και δεκαεπτά μήνες και η κατάστασή τους είναι τραγική. 
      Να σας πω ένα χαρακτηριστικό παράδειγμα. Στην Ηλεία οι αγρότες έχουν πάρει προκαταβολές περίπου 35.000.000 ευρώ. Οι αποζημιώσεις που έχουν καταβληθεί είναι περίπου 9.500.000.000 και έχουν συμψηφιστεί. Φανταστείτε ότι και οι επόμενες δόσεις και για όλα τα χρόνια που ακολουθούν θα συμψηφίζονται με τις προκαταβολές, δηλαδή οι αγρότες μας θα βρεθούν να χρωστάνε και από πάνω. Καταθέτω σχετικά στοιχεία από δηλώσεις του Αντινομάρχη Ηλείας, υπεύθυνου για την αγροτική ανάπτυξη, με στοιχεία που έχει πάρει από τον ΕΛΓΑ. 
      (Στο σημείο αυτό ο Βουλευτής κ. Γιάννης Κουτσούκος καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί η σελ. 74)
      ΓΙΑΝΝΗΣ ΚΟΥΤΣΟΥΚΟΣ: Η διαδικασία αποζημίωσης του πάγιου εξοπλισμού που καταστράφηκε είναι επίσης ασύμφορη. Όσοι ξεπέρασαν τα γραφειοκρατικά εμπόδια της Κοινής Υπουργικής Απόφασης αδυνατούν πλέον να συγκεντρώσουν τα απαιτούμενα δικαιολογητικά, διότι τα τιμολόγια έχουν ένα μεγάλο κόστος λόγω του ΦΠΑ που πρέπει να καταβάλουν και καθίσταται ασύμφορη η διαδικασία αποζημίωσης του πάγιου εξοπλισμού. 
      Επίσης υπάρχουν αγρότες που δεν αποζημιώνονται για τις ζημιές που υπέστησαν και κλασικό παράδειγμα είναι οι ρητινοσυλλέκτες. Οι κτηνοτρόφοι δυσκολεύονται να βρουν τιμολόγια για τα ζώα που πρέπει να αντικαταστήσουν και να αγοράσουν δικαιώματα που είναι προϋπόθεση για να αποζημιωθούν. Έτσι πάρα πολλοί έχουν εγκαταλείψει τη δουλειά τους. Δεν έχουν κανένα εισόδημα.
      Ο ΕΛΓΑ χρεώνει τις καθυστερήσεις στους αγρότες, ενώ είναι ευθύνη της πολιτείας και των διαδικασιών που θέσπισε. Σε πιο δραματική κατάσταση βρίσκονται οι κτηνοτρόφοι των οποίων κάηκαν οι εκτάσεις, όπου βοσκούσαν τα ζώα τους. Το πρόγραμμα χορήγησης ζωοτροφών, το οποίο είχε υποσχεθεί η Κυβέρνηση σταμάτησε το Φλεβάρη. Αναγκάζονται ή να εγκαταλείψουν τα χωριά ή να σφάξουν τα ζώα τους.
      Οι αγρότες διαμαρτύρονται με συγκεντρώσεις και ψηφίσματα. Καταθέτω για τα Πρακτικά ψήφισμα συγκέντρωσης αγροτών εδώ και λίγους μήνες όπου θέτουν όλα τα ζητήματα. 
      (Στο σημείο αυτό ο Βουλευτής κ. Γιάννης Κουτσούκος καταθέτει για τα Πρακτικά το προαναφερθέν ψήφισμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Και πρέπει να σημειώσουμε ότι οι αγρότες που κινητοποιούνται και βρίσκονται στους δρόμους αυτές τις μέρες, δηλαδή το μπλόκο που έχει σχηματιστεί στην Κόρινθο ως ένα από τα κεντρικά ζητήματα που θέτει είναι οι αποζημιώσεις των πυρόπληκτων αγροτών και η χορήγηση των αποζημιώσεων και ζωοτροφών. Καταθέτω το σχετικό υπόμνημα για τα Πρακτικά.
      (Στο σημείο αυτό ο Βουλευτής κ. Ιωάννης Κουτσούκος καταθέτει για τα Πρακτικά το προαναφερθέν υπόμνημα το οποίο έχει ως εξής:
      (Να φωτογραφηθούν οι σελ. 78,79)
      ΓΙΑΝΝΗΣ ΚΟΥΤΣΟΥΚΟΣ: Να δούμε τι γίνεται τώρα στον τομέα της αποκατάστασης των κτηρίων, των κατεστραμμένων οικιών, των αποθηκών και των στάβλων. Από τα επίσημα στοιχεία, από το έγγραφο του κ. Μολυβιάτη, ο οποίος είχε την ευγενή καλοσύνη να μας ενημερώνει, προκύπτει ότι μόνο 44.000.000 ευρώ έχουν δοθεί για επτακόσια σαράντα τρία σπίτια. Θέλω να σημειώσω ότι η αρχική εκτίμηση του ΥΠΕΧΩΔΕ ήταν ότι τα κατεστραμμένα σπίτια είναι χίλια πεντακόσια δεκαεννιά. Είναι να απορεί κανένας γιατί υπάρχει αυτή η διαφορά. 
      Το ίδιο γίνεται στον τομέα της απασχόλησης όπου ο κ. Καραμανλής δεσμεύτηκε για έξι χιλιάδες θέσεις εργασίας. Καταθέτω τις δηλώσεις του για τα Πρακτικά.
      (Στο σημείο αυτό ο Βουλευτής κ. Ιωάννης Κουτσούκος καταθέτει για τα Πρακτικά τις προαναφερθείσες δηλώσεις οι οποίες έχουν ως εξής:
      (Να φωτογραφηθούν οι σελ. 81, 82)
      ΓΙΑΝΝΗΣ ΚΟΥΤΣΟΥΚΟΣ: Καμμία απάντηση σ' αυτό το αίτημα. Δεν υπάρχει απασχόληση.
      Επίσης, όσον αφορά τα ζητήματα της αποζημίωσης των πυρόπληκτων επιχειρήσεων, καμμία αποζημίωση στις πυρόπληκτες επιχειρήσεις. Το ίδιο για τα νέα επενδυτικά σχέδια. Το ίδιο γίνεται όσον αφορά τα βοηθήματα στους ανέργους. Διαμαρτύρονται οι άνεργοι στον Πύργο, παρ’ ότι η Κυβέρνηση ισχυρίζεται ότι τους έχει δώσει βοηθήματα. 
      Ακόμη θέλω να θέσω ένα κρίσιμο ζήτημα που απασχολεί τους πυρόπληκτους. Δεν φθάνει που η Κυβέρνηση χρησιμοποίησε τη διαδικασία του βοηθήματος των 3.000 ευρώ για προεκλογικούς λόγους και θέσπισε μια διαδικασία διαβλητή. Δεν φτάνει που ήλθαν οι ορδές στην Ηλεία και γίναμε ρεζίλι έξω από τις τράπεζες. Τώρα ζητάει πίσω τα τριχίλιαρα από τους πραγματικούς πυρόπληκτους. Αντί να ψάξει να βρει τους απατεώνες απευθύνεται στους πυρόπληκτους στα χωριά της Ηλείας. Έχουμε ζητήσει μαζί με το συνάδελφο κ. Κατρίνη με ερώτησή μας  να εξατομικεύσετε. Έχουμε επισημάνει τα τυπικά ζητήματα που πρέπει να λυθούν για να τελειώνει αυτή η ιστορία της ομηρίας και για να μην ξαναβρεθούν οι πυρόπληκτοι όμηροι μιας διαδικασίας μπροστά σε μια προεκλογική περίοδο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαΐτσης Αποστολάτος): Παρακαλώ, τελειώστε κύριε Κουτσούκο.
      ΓΙΑΝΝΗΣ ΚΟΥΤΣΟΥΚΟΣ: Τελειώνω, κύριε Πρόεδρε.
      Η Κυβέρνηση μας παρουσίασε για να εξευμενίσει τις αντιδράσεις των πυρόπληκτων αυτό το σχέδιο ανασυγκρότησης το οποίο όμως είναι κενό περιεχομένου. Καμμία πρόβλεψη στον προϋπολογισμό, καμμία διαβούλευση όπως λέει η Κυβέρνηση από το Νοέμβριο μέχρι τώρα. Η Κυβέρνηση έβαλε σε ένα περιτύλιγμα τις αποζημιώσεις που δικαιούνται οι πυρόπληκτοι, τα χρήματα του ΕΣΠΑ, του Ταμείου Αλληλεγγύης, του ταμείου του κ. Μολυβιάτη και τα παρουσιάζει ως πρόγραμμα αποκατάστασης κενό περιεχομένου.
      Υπάρχει ελπίδα σήμερα για τους πυρόπληκτους; Ναι, υπάρχει. Διεκδικούν και τους υποστηρίζουμε. Όσο είστε Κυβέρνηση θα απαιτούμε να υλοποιήσετε τις δεσμεύσεις σας. Όμως, πρέπει να πω από αυτό το Βήμα για άλλη μια φορά ότι το ΠΑΣΟΚ έχει καταθέσει ένα ολοκληρωμένο σχέδιο ανασυγκρότησης των πυρόπληκτων περιοχών. Δεσμεύεται για την υλοποίησή του και η δέσμευσή του αφορά και προσωπική δέσμευση του Προέδρου μας Γιώργου Παπανδρέου. Άρα, διεκδικούμε, καταγγέλλουμε την Κυβέρνηση, αλλά δίνουμε και μια ελπίδα ένα νέο όραμα στους πυρόπληκτους. Και αυτό το όραμα το δίνει το ΠΑΣΟΚ ως νέα υπεύθυνη Κυβέρνηση της χώρας. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον κ. Κουτσούκο. 
      Ο κ. Γεώργιος Παπαγεωργίου έχει το λόγο για πέντε λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
      Βλέποντας στα κυβερνητικά έδρανα τον άλλοτε νομάρχη μας κ. Μπούρα, θέλω να τον συγχαρώ, αλλά θέλω και να του επισημάνω -γιατί είναι γνωστή η ευαισθησία του- το εξής, ότι αν επισκεπτόσασταν, κύριε Υπουργέ, τις Κονίστρες, το Αλιβέρι και τα γύρω χωριά, τα Νέα Στύρα, τα Στύρα, τις περιοχές του Δήμου Αμαρυνθίων, την κεντρική Εύβοια, τα χωριά του Δήμου Διρφίων, Μίστρος, Θεολόγος κ.ο.κ, ειλικρινά η θλίψη σας θα ήταν πολύ μεγάλη για το φαινόμενο το οποίο θα βλέπατε μπροστά σας και το οποίο περίπου ταιριάζει στην ερημοποίηση μιας ολόκληρης περιοχής. Και είναι ασφαλώς γνωστό, κύριε Πρόεδρε, ότι η Εύβοια είχε το θλιβερό προνόμιο εκείνο το καλοκαίρι του 2007 πραγματικά επί μέρες να πυρπολείται κυριολεκτικώς. Και είναι θλιβερό το φαινόμενο όσον αφορά το φυσικό πλούτο και τη δυσκολία των κατοίκων να επιβιώσουν σ’ αυτές τις περιοχές. Επιτρέψτε μου όμως να πω -ας μην είναι τόσο επίκαιρο- ότι ήταν θλιβερό λόγω της ανυπαρξίας της κρατικής μηχανής και της Κυβερνήσεως της Νέας Δημοκρατίας να μπορέσει πραγματικά να αντιμετωπίσει τον κίνδυνο. Κυριολεκτώ, κύριε Πρόεδρε, αν θα πω ότι οι φωτιές σταματούσαν στη θάλασσα. Ακόμη κι όταν έμειναν οι μικρές, μετά τις πυρκαγιές, εστίες των πυρκαγιών χρειάστηκε να έρθουν κομάντος από την Κύπρο για να σβήσουν τις φωτιές. 
      Ο κύριος Πρωθυπουργός τότε και σήμερα κ. Καραμανλής, ένα πρωί ειδοποίησε τους Βουλευτές της Εύβοιας. Τότε ήμασταν σε προεκλογική περίοδο και δεν ήμασταν στη Βουλή, αλλά είχε την ευγενή καλοσύνη να μας καλέσει. Δεν πήγαμε βέβαια, αλλά ξέρουμε ότι μετέβη πρωί πρωί στα Στύρα, έδωσε υποσχέσεις, και τίποτα απ’ αυτά δεν έχει πραγματοποιηθεί σήμερα στην  Εύβοια. Αντίθετα, το μείζον ζήτημα που κυριαρχεί σ’ όλες τις πυρόπληκτες περιοχές είναι το εξής, δεδομένου ότι καμμιά άλλη προκοπή δεν έχουν δει. Ανέφερε ο κ. Κουτσούκος πριν ότι οι κτηνοτρόφοι δεν έχουν ζωοτροφές κι αναγκάζονται να εγκαταλείψουν το επάγγελμα. Αντιπλημμυρικά έργα δεν έχουν γίνει. με αποτέλεσμα οι περιοχές από τις βροχές να ερημοποιούνται κυριολεκτικά και να μην υπάρχει καν προοπτική αναβλαστήσεώς τους. Τα ποτάμια δεν έχουν καθαριστεί -ακόμη και τώρα συντάσσονται μελέτες- με αποτέλεσμα πραγματικά να δημιουργούνται σοβαροί κίνδυνοι κάθε φορά που οι βροχές έρχονται. Και υπάρχουν χίλια δυο άλλα ζητήματα που πραγματικά θίγουν την περιοχή και τους κατοίκους. Κι εκείνο που απασχολεί σήμερα τον κόσμο είναι τα τριχίλιαρα, αυτό που θα μείνει στην ιστορία πραγματικά σαν το πιο άηθες παιχνίδι άγρας ψηφοφόρων, κύριε Υπουργέ της Κυβέρνησης. Διότι ενώ θα έπρεπε, έστω και αν έπαιρνε μία καθυστέρηση, με έναν υγιή και σωστό τρόπο να απονεμηθεί αυτό στους δικαιούχους, εσείς το δώσατε κατά τον τρόπο που το δώσατε, προκειμένου να επιτύχετε ένα διπλό στόχο. Να εξαγοράσετε και να πείσετε ανθρώπους να σας ψηφίσουν, γιατί έπαιρναν άμεσα, με μόνο μια υπεύθυνη δήλωση, αυτό το βοήθημα και δεύτερον και πιο σημαντικό, -που όμως τους ξεγελάσατε μετά- να τους πείσετε ότι όσα είπατε θα τα πραγματοποιήσετε. 
      Όμως, κύριε Υπουργέ, σήμερα τους κρατάτε σε μια δεύτερη ομηρεία. Διότι καθημερινώς «βομβαρδιζόμαστε» σ’ όλες εκείνες τις περιοχές απ’ αυτούς τους κατοίκους, οι οποίοι είναι άνθρωποι που ζουν εκεί ή που ζουν σε διπλανά χωριά, που έχουν όλα τα ουσιαστικά θλιβερά προσόντα του πυρόπληκτου και παρά ταύτα εσείς τους ζητάτε αυτά τα 3.000 ευρώ. Μάλιστα την αλληλογραφία –συγγνώμη για τη φράση- την πάτε και τη φέρνετε. Άλλοτε τους λέτε «φέρτε τα δικαιολογητικά», άλλοτε τους λέτε «πηγαίνετε στο Ταμείο, τρέξτε στη ΔΟΥ γιατί θα σας βεβαιώσουν τα χρήματα» και εν όψει του ότι έχει φουντώσει και το προεκλογικό παιχνίδι, το οποίο η Κυβέρνησή σας δεν σπεύδει να το σταματήσει, όπως θα έπρεπε να κάνει ως μια υπεύθυνη Κυβέρνηση, διαισθανόμαστε όλοι ότι πραγματικά θέλετε να τους ξαναέχετε αυτούς τους ανθρώπους ομήρους, με την έννοια αν θα σας επιστρέψουν ή όχι και αν θα τους διώξετε ή όχι γι’ αυτό το περιβόητο τριχίλιαρο. 
      Αυτό είναι μια ντροπή για την ελληνική πολιτεία, είναι ντροπή γι’ αυτούς τους ανθρώπους, είναι πραγματικά μια εικόνα θλιβερή που θα σας βαρύνει ως παράταξη και ως Κυβέρνηση όσος καιρός και αν θα περάσει. 
      Θέλω να κλείσω με αυτό που σας είπε και ο εισηγητής μας, ότι τελικώς ύστερα από δεκαπέντε μήνες και ενώ δεν έχετε κάνει τίποτα απολύτως, στην ουσία φέρατε αυτό το περιβόητο ειδικό πλαίσιο ανασυγκρότησης-ανάπτυξης πληγεισών περιοχών από πυρκαγιές, το οποίο ως νομικός –κάνοντας παραφορά- θα σας έλεγα ότι είναι μια κωδικοποίηση, -εντός εισαγωγικών- «νομοθεσία» όσων δηλαδή έχετε εξαγγείλει και δεν έχετε πραγματοποιήσει κατά καιρούς.
      Νομίζω, λοιπόν –και τελειώνω, κύριε Πρόεδρε- ότι εμπαίζετε την κοινωνία. Όχι μόνο οι πυρόπληκτοι αλλά και οι αγρότες που βρίσκονται στο δρόμο, η αγανάκτηση του ανθρώπου της υπαίθρου, η αγανάκτηση και των ανθρώπων της Εύβοιας, την οποία γνωρίζετε, είναι σίγουρο, κύριε Υπουργέ, ότι πολύ σύντομα –οπότε και θα οδηγηθείτε σε εκλογές- θα σας δώσουν εκείνη την απάντηση που σας ταιριάζει, ότι φτάνει πια η εξαπάτηση του ελληνικού λαού, φτάνει ο εμπαιγμός, φτάνουν τα μεγάλα λόγια.
      Η χώρα βαδίζει προς τα πίσω. Η χώρα είναι έτσι που δεν περιποιεί τιμή στον Έλληνα και σίγουρα ο λαός θα σας δώσει εκείνη την απάντηση, θέτοντας ξανά εσάς και την Κυβέρνησή σας στα έδρανα της αντιπολίτευσης.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Παπαγεωργίου.
      Πριν λάβει το λόγο η κ. Περλεπέ-Σηφουνάκη, σας ενημερώνω ότι Κοινοβουλευτικός Εκπρόσωπος του ΣΥΡΙΖΑ ορίστηκε ο κ. Νικόλαος Τσούκαλης.
      Η κ. Αικατερίνη Περλεπέ-Σηφουνάκη έχει το λόγο για πέντε λεπτά.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      Κύριε Πρόεδρε, σχεδόν δεκαεπτά μήνες μετά τις ολέθριες πυρκαγιές του Αυγούστου του 2007, ο εμπαιγμός της Κυβέρνησης προς τους πυρόπληκτους δυστυχώς συνεχίζεται. Οι τότε προεκλογικές υποσχέσεις της Νέας Δημοκρατίας για βοήθεια στους πληγέντες από τη μια, και για ανασυγκρότηση των καμένων περιοχών από την άλλη, αποδείχθηκαν και ψεύτικες και παραπλανητικές.
      Δυστυχώς οι πληγές στις ζωές των ανθρώπων και στο περιβάλλον παραμένουν ανοικτές. Οι συνέπειες από τις καταστροφές γίνονται όλο και πιο επώδυνες σε όλους τους πυρόπληκτους νομούς. 
      Η Εύβοια που είχε και νεκρούς από τις φωτιές και που ολόκληρες περιοχές της καταστράφηκαν, όχι μόνο δεν είδε την έμπρακτη στήριξη του κράτους, αλλά όπως όλοι οι πυρόπληκτοι νομοί, συνεχίζει να αντιμετωπίζει την αναλγησία και την αδιαφορία από την Κυβέρνηση της Νέας Δημοκρατίας.
      Γιατί, κύριοι συνάδελφοι, τι άλλο –και όχι αναλγησία;- είναι η διαδικασία ελέγχου και επιστροφής του βοηθήματος που ενεργοποίησε η Κυβέρνηση, όσον αφορά τα τριχίλιαρα που δόθηκαν στους δικαιούχους προεκλογικά; Θεωρώ ότι για τυπικούς και όχι για ουσιαστικούς λόγους, κάλεσαν όλους αυτούς τους ανθρώπους που έχασαν τις περιουσίες τους να αποδείξουν ότι δεν είναι ελέφαντες. 
      Είναι ντροπή να ταυτίζονται όσοι είχαν δικαίωμα των βοηθημάτων με αυτούς που εκμεταλλεύτηκαν την τραγωδία, επειδή απλά τους το επέτρεπε το σχέδιο της Νέας Δημοκρατίας. Τότε, λοιπόν, δεν έβαλαν μαζί την Τοπική Αυτοδιοίκηση να ασχοληθεί και να δοθούν τα βοηθήματα σ’ αυτούς που τα είχαν όντως ανάγκη, αλλά για ψηφοθηρικούς καθαρά λόγους, εν όψει εκλογών, άφησαν τον καθένα να πάει να πάρει βοήθημα. 
      Και βέβαια σίγουρα βρέθηκαν και κάποιοι που δεν είχαν δικαίωμα αυτού του βοηθήματος. Τους το επέτρεψε όμως καθαρά το σχέδιο της Νέας Δημοκρατίας. Τους το επέτρεψε να εκμεταλλευθούν την τραγωδία που είχε επέλθει τότε σε πάρα πολλές περιοχές της χώρας. 
      Σήμερα τι κάνει πάλι η Κυβέρνηση; Έχει προκαλέσει τον πανικό και την αγωνία σε όλους αυτούς τους πολίτες που επλήγησαν από τις πυρκαγιές, που δεν μπορούν ακόμα να ορθοποδήσουν και προσπαθούν να οργανώσουν ξανά τη ζωή τους. 
      Κύριοι συνάδελφοι, όλο αυτό το διάστημα, η απόγνωση και τα αδιέξοδα γίνονται διαρκώς όλο και μεγαλύτερα για όλους τους πυρόπληκτους νομούς. Σήμερα, μεταξύ των αγροτών που βρίσκονται στις πανελλαδικές κινητοποιήσεις και στα μπλόκα, υπάρχουν και οι αγρότες που επλήγησαν από τις πυρκαγιές του 2007. Υπάρχουν κι εκείνοι και ζητούν να αποκατασταθούν οικονομικά και ηθικά.
      Γι’ αυτούς ιδιαίτερα τους αγρότες που επλήγησαν από τις πυρκαγιές, οι ενισχύσεις που θα έπαιρναν ως αποζημιώσεις μέσω του ΕΛΓΑ ήταν τελικά το αποτέλεσμα συμψηφισμών, με προκαταβολές που είχαν λάβει από ποσά που δικαιούνταν. 
      Η γραφειοκρατία τώρα, μια άλλη πληγή, για τις αποζημιώσεις στο ζωικό και φυτικό κεφάλαιο, αποδείχθηκε τόσο πολύ μεγάλη που τελικά σε πολλές περιπτώσεις τα ποσά που έπαιρναν στα χέριά τους οι αγρότες, είχαν πέσει ήδη στο μισό. Οι κτηνοτρόφοι από την άλλη έμειναν χωρίς ζωοτροφές. Πάρα πολλές κατηγορίες πυροπλήκτων δεν περιελήφθησαν στα μέτρα που είχαν ανακοινωθεί. 
      Ένα άλλο παράλογο είναι ο αποκλεισμός όσων δεν έχουν μόνιμη κατοικία στους τόπους όπου έγιναν οι πυρκαγιές ή έχουν αλλού τον ΑΦΜ τους. Αυτό δεν είναι τίποτε άλλο από το να οδηγεί στην ερήμωση των χωριών και στην εγκατάλειψη της υπαίθρου. Πείτε μου αν δεν είναι παράλογο το γεγονός ότι ένας που έχει ΑΦΜ στη Χαλκίδα και έχει το σπίτι του που κάηκε ή το χωραφάκι του στο χωριό, να μην μπορεί να αποζημιωθεί. Είναι μία σειρά από ανθρώπους που έχουν φτάσει κοντά στη σύνταξη και περιμένουν να συνταξιοδοτηθούν για να πάνε στο χωριό να καλλιεργήσουν τις πέντε ελιές που έχουν και τους στερείτε αυτό το δικαίωμα. Δηλαδή, δίνετε άλλη μία ώστε να ερημωθεί και να εγκαταλειφθεί ακόμη περισσότερο η ύπαιθρος. 
      (Στο σημείο αυτό την Προεδρική Έδρα  καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Πέρα από αυτό, πάρα πολλές κατηγορίες επαγγελματιών που εθίγησαν έμμεσα ή άμεσα από τις συνέπειες των πυρκαγιών, έμειναν εκτός των προγραμμάτων στήριξης. Ήταν δε τόσο μεγάλες οι γραφειοκρατικές διαδικασίες στις περιφέρειες που ακόμα και αυτοί που εδικαιούντο να υποβάλουν επενδυτικά σχέδια για τις επιχειρήσεις τους, εγκλωβίστηκαν και δεν έχουν καταφέρει τίποτα.
      Για την Εύβοια οι κυβερνητικές υποσχέσεις για κίνητρα στις επιχειρήσεις αποδείχθηκαν έωλες σαν τον «Στρατηγό Άνεμο», κύριε Υπουργέ. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τώρα, δεν μιλάμε για τα έργα αποκατάστασης των υποδομών και ανασυγκρότησης. Τριακόσιες χιλιάδες ευρώ δόθηκαν σε όλους τους δήμους στην αρχή και δεν έχει δοθεί τίποτα άλλο. Ένα εκατομμύριο ευρώ δόθηκε στη Νομαρχία για τις πρώτες ανάγκες και δεν έχει δοθεί τίποτε άλλο. Έδωσε και κάποια κονδύλια, μικρά ο ΟΣΚ για την αποκατάσταση των σχολικών κτηρίων στις πληγείσες περιοχές. Δεν μπορώ να καταλάβω πώς μπορεί να γίνει ανασυγκρότηση αυτών των περιοχών και αποκατάσταση των ζημιών με τέτοια ευτελή κονδύλια ... 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κυρία συνάδελφε.  
      ΑΙΚΑΤΕΡΙΝΗ ΠΕΡΛΕΠΕ–ΣΗΦΟΥΝΑΚΗ: Θα πάρω και το χρόνο της δευτερολογίας μου, κύριε Πρόεδρε, τα δυόμισι λεπτά.
      ΠΡΟΕΔΡΕΥΩΝ (Ιωάννης Δραγασάκης): Έχει αποφασιστεί να το αλλάξουμε το σύστημα αυτό. Είναι ομόφωνη απόφαση του Προεδρείου. Κάντε τον κόπο, αν θέλετε, να ολοκληρώσετε …
      ΑΙΚΑΤΕΡΙΝΗ ΠΕΡΛΕΠΕ–ΣΗΦΟΥΝΑΚΗ: Από την άλλη φορά, κύριε Πρόεδρε.
      Επίσης, δεν έχετε κάνει τίποτα για τις πυροσβεστικές υπηρεσίες που υπάρχουν και για το προσωπικό από το οποίο θα έπρεπε να στελεχωθούν. 
      Ήδη προχθές κατέθεσα ξανά αναφορά γιατί σε όλη τη νότια Εύβοια υπάρχει μόνο ένα μικρό κλιμάκιο για τρεις δήμους και μία κοινότητα. Δηλαδή, πώς θα γίνει η πρόληψη με πυροσβεστική υπηρεσία που δεν έχει ούτε υποδομή ούτε στελεχιακό δυναμικό; 
      Σας κάνουν συνέχεια εκκλήσεις και τα δασαρχεία και την Τοπική Αυτοδιοίκηση για να θωρακιστούν από νέες πυρκαγιές και δυστυχώς, κύριε Υπουργέ, η ανταπόκριση από τους αρμόδιους Υπουργούς και τα κυβερνητικά στελέχη είναι «φωνή βοώντος εν τη ερήμω». 
      Κύριοι συνάδελφοι, στις επόμενες εκλογές τα στελέχη της Νέας Δημοκρατίας θεωρώ ότι δεν θα τολμήσουν να επισκεφτούν τους πυρόπληκτους της Εύβοιας και των άλλων νομών. Στις επόμενες εκλογές η Πλειοψηφία στη Βουλή, αλλά μειοψηφία στο εκλογικό Σώμα, θα λάβει ειδοποιητήριο για την επιστροφή της στην Αντιπολίτευση. Η ελληνική κοινωνία δυστυχώς, δεν αντέχει άλλο την αναξιοπιστία και την καταστροφική σας πολιτική. Ο τόπος δεν μπορεί να ζει άλλο στα αποκαΐδια της αποτυχημένης σας πορείας, κύριοι συνάδελφοι. Είναι καιρός να το πάρετε απόφαση.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε κι εμείς. 
      Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, θα πάρω όλο το χρόνο μου.
      ΠΡΟΕΔΡΕΥΩΝ (Ιωάννης Δραγασάκης): Κατανοώ ότι δεν ήσασταν ενημερωμένοι για την απόφαση του Προεδρείου και θα υπάρξει ανοχή, αλλά για τελευταία φορά.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, σήμερα ειλικρινά είμαι για άλλη μια φορά πολύ λυπημένος και πολύ στενοχωρημένος γιατί θυμάμαι την απώλεια των έξι συμπατριωτών μου στην Αρεόπολη, στις 23 Αυγούστου 2007. Ήταν μία τραγωδία. 
      Σήμερα  βέβαια, δεν θα μιλήσουμε μόνο για τη Λακωνία, αλλά θα μιλήσουμε και για όλους τους πυρόπληκτους νομούς της Ελλάδας. Εγώ θα πω πέντε νούμερα, αν κι αυτά κουράζουν. Βλέπω τον συνάδελφό μου, τον κ. Αποστολάκο, εδώ που είναι και η ιδιαίτερη πατρίδα του η Αρεόπολη. 
      Σύνολο κατεστραμμένης γης στη Λακωνία τρία εκατομμύρια στρέμματα. Εκατόν εξήντα δύο χιλιάδες ελαιόδεντρα κάηκαν. Χάθηκαν δύο χιλιάδες αιγοπρόβατα, τέσσερις χιλιάδες κυψέλες. Το κόστος γύρω στα πέντε εκατομμύρια ευρώ. Δυόμισι χιλιάδες παραγωγοί της Λακωνίας επλήγησαν από αυτή τη μεγάλη καταστροφή.
      Σήμερα έρχομαι από τα μπλόκα του Ισθμού. Είδα τους φίλους Λάκωνες συμπατριώτες μου οι οποίοι ήταν αναστατωμένοι και στεναχωρημένοι. Υπάρχει μια ανομοιογένεια στα αιτήματα των αγροτών, που είναι δίκαια απ’ όπου και αν προέρχονται, ή από τη βόρειο Ελλάδα ή από τη νότιο Ελλάδα.
      Εμείς, κυρίες και κύριοι συνάδελφοι, το κύριο προϊόν μας είναι το ελαιόλαδο και τα πορτοκάλια. Βέβαια, έχουμε αρκετά κτηνοτροφικά προϊόντα. Τα τρία αυτά, λοιπόν, προϊόντα του νομού έπαθαν πολύ μεγάλη ζημιά στις πυρκαγιές του 2007.
      Θα μπορούσα, λοιπόν, κύριε Υπουργέ, αφού σας ευχηθώ «καλή επιτυχία» στο έργο σας, να «πυροβολώ» αυτήν την Κυβέρνηση από την ώρα που ανέβηκα επάνω, ότι είναι αδύναμη να χειριστεί την κρίση στην οικονομία, στην υγεία, στην παιδεία, στην εξωτερική πολιτική.
      Θεωρώ, όμως, ότι σήμερα είναι μια ιδιαίτερη μέρα για το Νομό Λακωνίας για να μιλήσουμε για τους πυρόπληκτους του Νομού Λακωνίας οι οποίοι περιμένουν ακόμη απ’ αυτό το περίεργο ταμείο που ιδρύθηκε και το οποίο το διαχειρίζεται ένας αξιόλογος πολιτικός, ο κ. Μολυβιάτης, να πάρουν κάτι.
      Κύριε Υπουργέ, θα πρέπει να λογοδοτήσετε, γιατί είσαστε πέντε χρόνια Κυβέρνηση τώρα και έχετε αναλάβει την τύχη του ελληνικού λαού, για το τι κάνατε πέντε χρόνια για το Νομό Λακωνίας, ένα νομό προνομιακό για τη Νέα Δημοκρατία, το τι έχετε πραγματικά προσφέρει στους πυρόπληκτους όλης της Ελλάδας, τι έχετε κάνει με το Ειδικό Ταμείο Αντιμετώπισης των Εκτάκτων Αναγκών, τι για το Ειδικό Πλαίσιο Απασχόλησης και Ανάπτυξης Πληγεισών Περιοχών από τις Πυρκαγιές στη Λακωνία, 18 Νοεμβρίου 2008, τι έχετε κάνει με την ανεργία αυτών των ανθρώπων που πραγματικά επλήγησαν από τις καταστροφές του 2007. Γιατί δεν υπάρχει εκταμίευση από αυτό το περίεργο ταμείο της Ευρωπαϊκής Ένωσης ούτε έχει φτάσει πραγματικά -ούτε δεκάρα τσακιστή έλεγαν παλιά- ούτε τσακιστό ευρώ στη Λακωνία;
      Είναι, όμως, επίσης, αλήθεια ότι θα πρέπει να ανασκουμπωθείτε, κύριε Υπουργέ. Έχει φτάσει ο «κόμπος στο χτένι». Δεν πάει άλλο! Βλέπετε μια μεγάλη κοινωνική αναστάτωση. Βλέπετε τους αγρότες στους δρόμους, τους κτηνοτρόφους στους δρόμους. Ό,τι υπάρχει σήμερα στην Ελλάδα είναι σε μεγάλη αναστάτωση. Πρέπει όλα αυτά να τα σταθμίσετε πολιτικά. Αφουγκραστείτε την αγωνία, τον αναβρασμό, τις καρδιές και τα προβλήματα των πολιτών.
      Χθες μιλούσα με πολίτες των πυρόπληκτων περιοχών της Λακωνίας, οι οποίοι με ρωτούσαν με την ίδια απορία που ρωτούσα και εγώ. Όλες αυτές οι δωρεές, κύριε Υπουργέ, που δόθηκαν από ανθρώπους οι οποίοι αγαπούν τον τόπο τους, αγαπούν την Ελλάδα, θα μας πείτε σε ποιες τσέπες πήγαν ή αν επενδύθηκαν κάπου αλλού, χωρίς να ξέρουν οι δωρητές πού πήγαν τα λεφτά τους;
      Όλος ο κόσμος ξέρει ότι κάποιοι έδωσαν τα χρήματά τους από το υστέρημά τους, βοήθησαν σε μια δύσκολη στιγμή την Ελλάδα. Δεν πρέπει να ξέρουν πού πήγαν τα λεφτά τους; Όλοι αυτοί οι πλειστηριασμοί που βλέπουμε αυτές τις μέρες από τον κύριο Υπουργό Αγροτικής Ανάπτυξης και Τροφίμων, 300.000.000, 500.000.000, από την άλλη πλευρά, δεν προβληματίζουν κανέναν ότι προκαλούν όλους αυτούς τους ανθρώπους που έχασαν τις περιουσίες τους το 2007;
      Σας πληροφορώ, κύριε Υπουργέ ότι η οικονομική κατάσταση των κατοίκων της Λακωνίας είναι σε αδιέξοδο. Η αγροτιά είναι αβοήθητη και αργοπεθαίνει. Αυτό που σας λέω δεν είναι υπερβολή. Είναι πικρή αλήθεια, είναι διαπίστωση, είναι πραγματικότητα. Ποτέ άλλοτε δεν είχαμε τέτοια καθίζηση στην αγορά της Λακωνίας. Ξέρετε, όταν ένας νομός είναι αγροτικός, όλοι περιμένουν από το αγροτικό εισόδημα να κινηθεί η αγορά και όλοι οι μικροεπιχειρηματίες να βγάλουν το μεροκάματο.
     Σήμερα η Λακωνία βιώνει μια πάρα πολύ δύσκολη κατάσταση. Ρίξτε μόνο μια ματιά στην τιμή του λαδιού -που την ξέρετε, είναι 1.70 με 1.90- που δεν φτάνει ούτε για το λίπασμα που πρέπει να ρίξουν οι αγρότες την επόμενη χρονιά για να πάρουν ένα εισόδημα από το λάδι.
     Οι συμπατριώτες μου στηρίζουν με σκληρούς αγώνες και ατέλειωτες θυσίες την αγροτική και τοπική κοινωνία. Κρατούν ζωντανό το επάγγελμα του αγρότη, το οποίο φθίνει τα τελευταία χρόνια και ξέρουμε ότι το 1981, το αγροτικό εισόδημα αποτελούσε το 20% του Ακαθάριστου Εθνικού Προϊόντος και σήμερα είναι στο 5,6% του Ακαθάριστου Εθνικού Προϊόντος.
     Μια άλλη ομάδα η οποία και αυτή ανήκει στο Υπουργείο Αγροτικής Ανάπτυξης και Τροφίμων οι ψαράδες της Λακωνίας, είναι σε αδιέξοδο. Ήταν για δύο μήνες σε απεργία πείνας κάτω από το Υπουργείο Αγροτικής Ανάπτυξης και Τροφίμων. Κανείς δεν έδωσε σημασία. Τι θα γίνει με τις ζωοτροφές, που είχατε τάξει τόσα πράγματα σ’ αυτούς τους ανθρώπους, ότι θα τους δώσετε δηλαδή τις ζωοτροφές; Δεν υπάρχει καμμία μέριμνα για τους πληγέντες κτηνοτρόφους. 
     Οι ζωές των αγροτών και των κτηνοτρόφων της Λακωνίας δεν είναι οι ζωές των άλλων, κύριε Υπουργέ. Είναι οι ζωές των γονιών μας, των συγγενών μας, των φίλων μας, των πατριωτών μας. Δεν είναι κάτι διαφορετικό. Εμείς δεν ξεχνάμε τις ρίζες μας, δεν σβήνουμε τις ελπίδες των ανθρώπων, δεν γυρνάμε την πλάτη σε κανέναν. Εμείς εξάλλου, οι Λάκωνες, γνωριζόμαστε οι περισσότεροι μεταξύ μας και όταν συναντιόμαστε, ο ένας μιλάει στον άλλον με το μικρό του όνομα. 
     Πώς, λοιπόν, ζητάει η Κυβέρνηση αυτή από μένα και τους συμπατριώτες μου να κάνουμε τα στραβά μάτια στην αθέτηση όλων αυτών των υποσχέσεων, στη διάψευση των δεσμεύσεων, στα παιχνίδια με την κοινή λογική και στην αδιαφορία για την αγωνία, το άγχος και τον κάματο που όλοι αυτοί οι συμπολίτες μου έχουν πραγματικά ξοδέψει τα τελευταία χρόνια; 
     Δεν είναι δυνατόν να υπόσχεται κάποιος την ανασύσταση του ζωικού και του φυτικού κεφαλαίου και την ανακατασκευή των μαντριών και των δεξαμενών στον Πάρνωνα και τον Ταΰγετο και σήμερα, μετά από δεκαοκτώ μήνες, να σφυρίζετε αδιάφορα;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Πώς θα σηκώσει το κεφάλι ο κτηνοτρόφος της Λακωνίας, όταν η τιμή του γάλακτος είναι 46 λεπτά, άντε να φτάσει μέχρι τα 55 λεπτά στην καλύτερη περίπτωση; Με ποιο εισόδημα θα αγοράσει όλα αυτά που απαιτούνται για να θρέψει τα ζώα του; Για ποια ελεύθερη αγορά μας μιλάτε, όταν εσείς οι ίδιοι δεν μπορείτε να διαπραγματευθείτε τις ζωοτροφές;
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε.
      Περισσότερη ευελιξία χρειάζεται, κύριε Υπουργέ. Χρειάζεται περισσότερη δουλειά.
      Και επιτρέψτε μου, κύριε Πρόεδρε, να τελειώσω με ένα στίχο του πατριώτη μου, του Γιάννη Ρίτσου.
      ΠΡΟΕΔΡΕΥΩΝ (Ιωάννης Δραγασάκης): Ελπίζω να είστε σύντομος, γιατί έχει ολοκληρωθεί κατά πολύ ο χρόνος σας.
      ΛΕΩΝΙΔΑΣ ΓΡΗΓΟΡΑΚΟΣ: Λίγα λεπτά.
      «Ετούτο το τοπίο είναι σκληρό σαν τη σιωπή. Σφίγγει στον κόρφο του τα πυρωμένα του λιθάρια, σφίγγει στο φως τις ορφανές ελιές του και τ’ αμπέλια του, σφίγγει τα δόντια. Δεν υπάρχει νερό, μονάχα φως». Τώρα σκοτάδι.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης): Πολύ άχαρος ο ρόλος να πρέπει να διακόψει κανείς τη ροή στίχων και μάλιστα σαν αυτούς. 
      Ο κ. Κουσελάς έχει το λόγο, με την παράκληση να είμαστε εντός των χρονικών ορίων. Νομίζω ότι μπορεί να γίνει η συζήτηση άνετα, με ανοχή.
      ΔΗΜΗΤΡΙΟΣ ΚΟΥΣΕΛΑΣ: Δεν θα δευτερολογήσω, κύριε Πρόεδρε.
      Κυρίες και κύριοι συνάδελφοι, συζητάμε σήμερα για την αποκατάσταση των  πυρόπληκτων περιοχών και τις αποζημιώσεις στους πληγέντες, σε μια χρονική συγκυρία, όπου συνολικά η ύπαιθρος στενάζει. Στενάζει από τη συνεχιζόμενη απομείωση του αγροτικού εισοδήματος, από το υψηλό καλλιεργητικό κόστος, από τις εξευτελιστικές τιμές των αγροτικών προϊόντων και ιδιαίτερα του ελαιολάδου, από την πρωτοφανή ψαλίδα μεταξύ των τιμών παραγωγού και καταναλωτή, από την πλήρη έλλειψη σχεδίου και προοπτικής για την ελληνική ύπαιθρο. 
      Αν ήδη, κύριοι συνάδελφοι, οι αγρότες μας βρίσκονται σε απόγνωση και προχωρούν σε οδοφράγματα και μπλόκα, καταλαβαίνετε σε ποια κατάσταση βρίσκονται οι πυρόπληκτοι που εδώ και δεκαοκτώ μήνες δεν μπορούν να αναπληρώσουν το εισόδημά τους, αφού οι περιουσίες τους καταστράφηκαν.
      Σε μια σειρά από περιοχές, όπως ο Ταΰγετος και η Μάνη, όπου η πλειονότητα των κατοίκων δεν έχουν τίτλους ιδιοκτησίας, οι πυρόπληκτοι δεν μπορούσαν μέχρι πρόσφατα να ξεκινήσουν διαδικασίες αποκατάστασης των κατεστραμμένων κατοικιών τους, αλλά ούτε να πάρουν και αυτή καθ’ αυτή την επιδότηση.
      Σε δραματική, επίσης, κατάσταση βρίσκονται οι κτηνοτρόφοι, αφού το πρόγραμμα των ζωοτροφών διεκόπη το Φλεβάρη του 2008 και κτηνοτροφικά πάρκα, όπως εμείς ζητήσαμε, δεν ορίστηκαν. 
      Στη Μεσσηνία αποτελεί πλέον κοινό μυστικό πως οι αποζημιώσεις που παίρνουν –όσοι τις παίρνουν- οι πυρόπληκτοι παραγωγοί δεν καλύπτουν παρά ένα πολύ μικρό μέρος των απωλειών τους και σε σχέση με την παραγωγή και σε ό,τι αφορά το φυτικό κεφάλαιο. Υπήρξε μάλιστα και μια σειρά από περιοχές, όπως η περιοχή της Σκάλας, του Αετού και άλλες που δεν κρίθηκαν καν πυρόπληκτες. 
      Η πραγματική ζημιά στην ηρτημένη παραγωγή είναι σημαντικά υψηλότερη από τις εκτιμήσεις που έκανε ο ΕΛΓΑ. Όσο για τις αποζημιώσεις στο φυτικό κεφάλαιο, για παράδειγμα στα ελαιόδεντρα, η αποζημίωση δεν έχει καμμία σχέση με την πραγματικότητα, αφού είναι κατώτερη των περιστάσεων και στην κατηγορία των κατεστραμμένων ελαιοδέντρων δεν καλύπτει τα πραγματικά έξοδα ανασύστασης και επαναφύτευσης των ελαιοδέντρων, στα οποία έχουν ήδη υποβληθεί οι αγρότες. 
      Αποτέλεσμα αυτής της κατάστασης είναι ότι οι κάτοικοι μιας σειράς πυρόπληκτων περιοχών στους Δήμους Οιχαλίας, Ανδανίας, Νέστορος, Βουφράδος στην ευρύτερη περιοχή του Ταϋγέτου και της Αλαγονίας βρίσκονται κυριολεκτικά σε απόγνωση.
      Από την άλλη πλευρά, τα δάνεια των αγροτών και των επιχειρήσεων απειλούν να πνίξουν την όποια δραστηριότητα απέμεινε, γιατί οι παρατάσεις που δόθηκαν ήταν και είναι ανεπαρκείς για να καλύψουν το πρόβλημα. 
      Όλα αυτά, κύριε Υπουργέ –που σας συγχαίρουμε και σας ευχόμαστε καλή επιτυχία στο έργο σας- δεν τα ακούει η Κυβέρνηση για πρώτη φορά. Τα έχουμε πει πολλές φορές και εγώ και άλλοι συνάδελφοί μου σ’ αυτήν την Αίθουσα. Όμως, εσείς απορρίψατε την πρόταση νόμου που έκανε το ΠΑΣΟΚ που απέβλεπε στο να μείνουν οι πληγέντες στον τόπο τους, με αναγέννηση της αγροτικής οικονομίας, με στήριξη της απασχόλησης, με ολοκληρωμένη παραγωγική, χωροταξική και περιβαλλοντική ανασυγκρότηση.
      Απορρίψατε τις προτάσεις μας για τη διασφάλιση εγγυημένου εισοδήματος 1.000 ευρώ μηνιαίως για μία διετία για τους αγρότες και για επτά χρόνια για τους ελαιοπαραγωγούς. Απορρίψατε τη διασφαλισμένη χορήγηση ζωοτροφών στους κτηνοτρόφους για μία τριετία τουλάχιστον. Απορρίψατε την επιμήκυνση για έναν ακόμα χρόνο της μη καταβολής των οφειλών προς τις τράπεζες. Απορρίψατε τη στήριξη των νέων αγροτών στις πυρόπληκτες περιοχές και μια σειρά από άλλες προτάσεις.
      Και αφού όλα αυτά τα απορρίψατε, επιχειρήσατε όψιμα, το Νοέμβριο του 2008, να παρουσιάσετε ως ειδικό πλαίσιο και πιστώσεις ανασυγκρότησης έργα και δράσεις που ούτως ή άλλως θα υλοποιούντο στο πλαίσιο του Δ΄ Κοινοτικού Πλαισίου Στήριξης και του Προγράμματος Αγροτικής Ανάπτυξης, αφού οι πυρόπληκτες περιοχές ήταν εξ αρχής επιλέξιμες, λόγω της αναπτυξιακής τους υστέρησης. 
      Ισχυριστήκατε ότι διαθέτετε για τις πυρόπληκτες περιοχές 1.000.000.000 ευρώ και για τις υποδομές 600.000.000 ευρώ. Αλήθεια, ποιον πάτε να κοροϊδέψετε; Η πραγματικότητα είναι πως οι πυρόπληκτες περιοχές δεν παίρνουν ούτε αυτό που τους αναλογεί από την παράταση του Γ΄ Κοινοτικού Πλαισίου Στήριξης, αφού οι πυρκαγιές του Αυγούστου του 2007 λειτούργησαν ως δικαιολογία για να παρθεί αυτή η παράταση. 
      Ακόμα και σήμερα, για τον πυρόπληκτο Νομό της Μεσσηνίας «αραχνιάζουν» στα συρτάρια διακόσια τριάντα επτά επενδυτικά σχέδια με ειδική πριμοδότηση για τις πυρόπληκτες περιοχές που θα δημιουργούσαν τετρακόσιες είκοσι τρεις θέσεις απασχόλησης στο νομό, ενώ εκκρεμούν συνολικά εξακόσια σαράντα δύο επενδυτικά σχέδια στην Περιφέρεια Πελοποννήσου ύψους 692.000.000 ευρώ. Και αυτό γιατί το δημόσιο δεν θέλει να διαθέσει την απαιτούμενη δημόσια δαπάνη των 402.000.000 ευρώ. 
      Οι πυρόπληκτοι συμπολίτες μας παίρνουν ψίχουλα ως αποζημίωση και περιμένουν δεκαεπτά μήνες τώρα την υλοποίηση των υποσχέσεων που έδωσε η Κυβέρνηση και ο ίδιος ο Πρωθυπουργός, όταν ήρθε στην Καλαμάτα. 
      Ακόμα και σήμερα ρωτάμε για τις ανεπίτρεπτες καθυστερήσεις στην αξιοποίηση των δωρεών του Ταμείου Αντιμετώπισης Έκτακτων Αναγκών, γιατί πλήρεις απαντήσεις για το πόσα χρήματα και το πού ακριβώς πήγαν και γιατί ουσιαστικά πάγωσαν οι δωρεές -οι τοποθετημένες σε ομόλογα του δημοσίου- δεν πήραμε ούτε για τη Μεσσηνία ούτε για τους υπόλοιπους νομούς. 
      Είναι τουλάχιστον προκλητικό για τους πυρόπληκτους όταν πάνε να εισπράξουν αυτές τις εξευτελιστικές αποζημιώσεις από την Αγροτική Τράπεζα, να τους παρακρατείται με εντολή της Κυβέρνησης η ταμειακή διευκόλυνση που τους δόθηκε ως προκαταβολή. 
      Αλήθεια, μήπως έγινε κάποιο θαύμα και απέκτησαν ξαφνικά εισόδημα τα καμένα; Δυστυχώς -και δεν είναι η πρώτη φορά που σας το λέω- οι λιγοστοί κάτοικοι των πυρόπληκτων χωρών της Μεσσηνίας, αλλά και των άλλων νομών δεν θα αντέξουν για πολύ να «φυλάττουν Θερμοπύλες». Ο τόπος μας –και θα πρέπει αυτό να το συνειδητοποιήσουμε- απειλείται με απαξίωση και ερήμωση. 
      Δυστυχώς, οι πυρόπληκτες περιοχές, κύριοι συνάδελφοι, δεν έχουν τίποτα πλέον να περιμένουν από την Κυβέρνηση της Νέας Δημοκρατίας, μία Κυβέρνηση που τους εξαπάτησε μία φορά. Όμως, δεν θα τους εξαπατήσει δεύτερη φορά και πιστεύω ότι αυτήν την εξαπάτηση θα την πληρώσουν με το ίδιο νόμισμα, όποτε και αν γίνουν οι εκλογές.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουσελά.
      Το λόγο έχει ο κ. Κατσιφάρας για τρία λεπτά.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, «λευκός πίνακας» είναι η πορεία υλοποίησης των μέτρων αποκατάστασης των πυρόπληκτων περιοχών, αλλά και των ίδιων των πληγέντων. Η κατάσταση παραμένει όπως ακριβώς την αφήσαμε την επόμενη μέρα που η Κυβέρνηση εξήγγειλε τα μέτρα και ανέλαβε τις δεσμεύσεις. Είναι στο σημείο μηδέν και αυτό πραγματικά είναι μία τραγωδία για την αξιοπιστία της πολιτικής και των θεσμών. 
      Ακόμη και τα 3.000 ευρώ, κύριε Πρόεδρε, τα οποία μοιράστηκαν με τον τρόπο που μοιράστηκαν σήμερα, ή τους ζητιούνται πίσω ή συμψηφίζονται με τις ελάχιστες αποζημιώσεις που έχουν πάρει οι πληγέντες αγρότες. Η κατάσταση είναι δραματική, οι πληγέντες βρίσκονται σε απελπισία και ο πιο επιεικής χαρακτηρισμός για την Κυβέρνηση και την πολιτική της είναι η ανακολουθία και η αναξιοπιστία. 
      Οι αποζημιώσεις, κύριε Υπουργέ, της εσοδείας, της ηρτημένης παραγωγής του 2007 ουσιαστικά δεν έχουν ολοκληρωθεί ακόμη. Η αποκατάσταση του φυτικού και ζωικού κεφαλαίου δεν έχει ξεκινήσει. Η Κυβέρνηση ανακοίνωσε το ειδικό αναπτυξιακό πρόγραμμα με καθυστέρηση δεκαπέντε μηνών, χωρίς χρονοδιάγραμμα υλοποίησης, με αποτέλεσμα να είναι ανεπαρκές και ελλιπές. Ουσιαστικά είναι κενό περιεχομένου και ουσίας, αφού δεν κάνετε τίποτα παραπάνω από το να συμψηφίζετε αυτά που δικαιούνταν έτσι και αλλιώς οι αγρότες. 
      Παίρνετε τα προγράμματα από τον αγροτικό τομέα –«Αλέξανδρος Μπαλτατζής»- παίρνετε τα υπόλοιπα από το Γ΄ Κοινοτικό Πλαίσιο Στήριξης που αντιστοιχούσαν στις περιοχές και παίρνετε και το κομμάτι που δικαιούνταν από το ΕΣΠΑ και το Ταμείο Αλληλεγγύης, του οποίου τα χρήματα σήμερα κάθονται «παγωμένα» σε ειδικό λογαριασμό, και αν είναι και εκεί. Πραγματικά χρειάζεται να δώσετε μια πιο αξιόπιστη και υπεύθυνη απάντηση για τα χρήματα και σ’ αυτούς που τα έδωσαν, αλλά και σ’ αυτούς που τα περιμένουν. 
      Τα αντιδιαβρωτικά έργα, κύριε Υπουργέ, δεν έχουν ξεκινήσει ακόμα, πέρα των πρώτων άμεσων παρεμβάσεων που κάνατε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, η Αχαΐα το 2007 έζησε μία από τις μεγαλύτερες τραγωδίες στη σύγχρονη ιστορία της.
Και δεν έφτανε μόνο αυτό. Ήρθε και το 2008 να ολοκληρωθεί η καταστροφή μέσα από το μεγάλο σεισμό της 8ης Ιουνίου. 
	Με τις πυρκαγιές χάθηκαν πάνω από διακόσιες πενήντα χιλιάδες στρέμματα καλλιεργήσιμης γης, δασικών εκτάσεων και, βεβαίως, περιοχών ιδιαίτερου φυσικού κάλλους. 
	Επλήγησαν σαράντα δημοτικά διαμερίσματα, κάηκαν δεκατρείς χιλιάδες εκατό στρέμματα ελαιώνα, έξι χιλιάδες εκατό στρέμματα αμπελώνων καταστράφηκαν, εκατόν πενήντα πέντε σπίτια -κύρια κατοικία αγροτών- κάηκαν, δύο χιλιάδες αιγοπρόβατα, βοοειδή, μελίσσια, ελατοδάση σπάνιας ομορφιάς και η κατάσταση σε αυτήν την περιοχή, αλλά και σε όλον το νομό, δυστυχώς, είναι απογοητευτική. Και είναι απογοητευτική από την αναποτελεσματική πολιτική σας, η οποία περιορίζεται σε υποσχέσεις και «θα» και αγνοεί την υλοποίηση. Έχετε πάρει διδακτορικό, κύριε Υπουργέ, εσείς και η Κυβέρνησή σας στα «θα»! Ανέξοδες υποσχέσεις, αλλά δεν έχετε κάνει ποτέ έναν απολογισμό. Γιατί δεν κατεβαίνει σήμερα το κλιμάκιο στην Αχαΐα να μας πει απ’ αυτά που έταξε και δεσμεύτηκε τι έχει ολοκληρώσει; 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Το κύριο αίτημα, κύριε Υπουργέ, του αγροτικού κόσμου στα μπλόκα του Ισθμού, αλλά και σε όλο τον άξονα μέχρι τον Πύργο είναι να δοθούν άμεσα οι αποζημιώσεις από τις καταστροφές της πυρκαγιάς του 2007. Είναι ένα από τα κύρια αιτήματα. Γιατί οδηγήσατε εκεί τους αγρότες; 
      Το ΠΑΣΟΚ σας έδωσε μια ευκαιρία, πολύ μεγάλη ευκαιρία, όταν έφερε εδώ με υπεύθυνο τρόπο και σεβασμό…
	ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, ολοκληρώστε! Έχει περάσει και ο χρόνος της δευτερολογίας. 
	ΑΠΟΣΤΟΛΟΣ ΚΑΤΣΙΦΑΡΑΣ: Τελειώνω, κύριε Πρόεδρε. 
	Με σεβασμό και για τους πυρόπληκτους και για τις περιοχές σάς έδωσε μια μεγάλη ευκαιρία να ψηφίσετε το σχέδιο νόμου, ένα σχέδιο νόμου, όπου υπήρχε ολοκληρωμένο πρόγραμμα αποκατάστασης σε ό,τι αφορά και την παραγωγική διαδικασία και το οικιστικό και αγροτικό τοπίο, ένα σχέδιο που θα αναγεννούσε και θα ανασυγκροτούσε τις περιοχές. 
	Και κάτι ακόμη, κύριε Υφυπουργέ. 
	ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, δεν υπάρχει χρόνος. 
	ΑΠΟΣΤΟΛΟΣ ΚΑΤΣΙΦΑΡΑΣ: Δεν μπορώ να μην το πω, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Μα, έχει εξαντληθεί ο χρόνος και της πρωτολογίας και της δευτερολογίας. 
	ΑΠΟΣΤΟΛΟΣ ΚΑΤΣΙΦΑΡΑΣ: Το σέβομαι, κύριε Πρόεδρε. Όμως, μας πνίγει το δίκιο!
	ΠΡΟΕΔΡΕΥΩΝ (Ιωάννης Δραγασάκης): Κατανοώ μεν, αλλά καταλαβαίνετε. Αλίμονο! Είστε έμπειρος άνθρωπος. Δεν μπορούμε να πάμε με αυτή τη λογική. 
	ΑΠΟΣΤΟΛΟΣ ΚΑΤΣΙΦΑΡΑΣ: Ο Υπουργός κατέβηκε στην Αχαΐα και ανακοίνωσε μια δέσμη μέτρων για το φαράγγι του Βουραΐκού, που είναι, κατά τη «NATURA», προστατευόμενη περιοχή, για τη μαρίνα στο Αίγιο, για οικοτουρισμό, για εναλλακτικό τουρισμό. Και αλήθεια, ποιος σήμερα από την Κυβέρνηση έχει να μας πει κάτι; Μπορείτε να πείτε, κύριε Υπουργέ, τι έχετε υλοποιήσει απ’ όλα αυτά τα πράγματα; Και να έρθετε να το πείτε εκεί. Να πάτε εκεί που δημιουργήθηκε η καταστροφή. Να αντικρίσετε κατάματα τους αγρότες. Έχει κρυφτεί η Κυβέρνηση! Δεν τολμάει να πάει στα χωριά. 
	Εμείς, κύριε Υφυπουργέ, δεν θα συμβιβαστούμε. Θα διεκδικήσουμε αυτά που νομίζουμε ότι ένα σύγχρονο δημοκρατικό σύστημα οφείλει να αποδίδει σε περιοχές και σε κατοίκους, ώστε ελάχιστο δικαίωμά τους να διεκδικούν από τα χρήματα τα δικά τους αυτά που δικαιούνται, να ξαναφτιάξουν τη ζωή και το μέλλον τους. 
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Δραγασάκης): Κύριε Κατρίνη, έχετε το λόγο για τρία λεπτά. 
	ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε. Παρακολουθούμε όλοι τις κινητοποιήσεις των αγροτών και αν αυτό που κυριαρχεί στα μπλόκα είναι απόγνωση, αγανάκτηση, μάχη για την επιβίωση και ανέχεια, κύριε Υπουργέ, αυτή είναι η κατάσταση που χαρακτηρίζει ανεξαιρέτως όλους τους κατοίκους του Νομού Ηλείας και των πυρόπληκτων περιοχών τους τελευταίους δεκαεπτά μήνες. 
	Ο κύριος Πρωθυπουργός αμέσως μετά τις τελευταίες εκλογές ήρθε στην Ηλεία και στις άλλες περιοχές, έδωσε μια πλειάδα υποσχέσεων, μίλησε για θέσεις εργασίας, για αποκατάσταση των περιοχών. Στη συνέχεια παρήλασαν αρκετοί συνάδελφοί σας Υπουργοί, οι οποίοι είδαν, διαπίστωσαν, εξήγγειλαν. Δυστυχώς σήμερα, δεκαεπτά μήνες μετά, τίποτα απ’ όλα αυτά που έχουν πει δεν έχει γίνει. 
      Δεκαπέντε μήνες μετά την καταστροφή ο απερχόμενος πλέον Υπουργός κ. Αλογοσκούφης με διθυραμβικό τρόπο εξήγγειλε το σχέδιο ανασυγκρότησης. Ένα σχέδιο ανασυγκρότησης που όπως είπαν και οι συνάδελφοι είναι κενό περιεχομένου, περιλαμβάνει χρήματα που ήδη δικαιούνται οι πυρόπληκτοι. Ένα σχέδιο χωρίς διαβούλευση, ένα σχέδιο, κυριε Πρόεδρε, το οποίο οι Νομαρχιακές Αυτοδιοικήσεις και ιδιαίτερα η Νομαρχία Ηλείας απέρριψε κατηγορηματικά. Δεν υπάρχει κανένα σχέδιο, καμμία προοπτική.
      Ποια είναι η πραγματικότητα σήμερα; Στον ΕΛΓΑ, κύριε Υπουργέ, εκκρεμούν επτάμισι χιλιάδες ενστάσεις για τις αποζημιώσεις φυτικού κεφαλαίου στην Περιφέρεια Δυτικής Ελλάδας και δεν υπάρχει προσωπικό να τις επανεξετάσει. Διακόσιες και πλέον επιχειρήσεις έχουν εξαιρεθεί από το Νομό Ηλείας, όταν το ποσοστό αποζημίωσης που δώσατε ήταν 30%, ενώ για τη Μαγνησία του κ. Νάκου στις περσινές πλημμύρες δώσατε 40%. Δώσατε στην Ηλεία για εξακόσιες επιχειρήσεις 1.600.000, όταν στην Εύβοια σε μια επιχείρηση δώσατε 1.500.000. 
      Το απολεσθέν εισόδημα, ο μοναδικός τρόπος για να επιβιώσουν οι αγρότες,  πέρα από μια μικρή προκαταβολή στην αρχή, δεν έχετε δώσει τίποτα. Χρήματα μπαινοβγαίνουν στους λογαριασμούς των αγροτών.
      Για την αποκατάσταση των σπιτιών. Αυτή τη στιγμή που μιλάμε, κύριε Υπουργέ, δεν ξέρω αν γνωρίζετε ότι το Ταμείο Αποκατάστασης Πυρόπληκτων αδυνατεί να δώσει την τρίτη δόση αποκατάστασης επιδιόρθωσης κατοικιών παρά το γεγονός ότι έχει δώσει βεβαιώσεις παράτασης εργασιών στους δικαιούχους. Γιατί; Γιατί η Κυβέρνηση δεν μπορεί να εκταμιεύσει τα χρήματα από το ταμείο Μολυβιάτη για τους δικαιούχους. Χρήματα ιδιωτών η Κυβέρνηση τα μεταφέρει από τον ένα λογαριασμό στον άλλο.
      Για τα τριχίλιαρα νομίζω μίλησαν και οι συνάδελφοι, έντεκα χιλιάδες συμπατριώτες μου στο Νομό Ηλείας κατηγορούνται από εσάς ως απατεώνες. Σε μια κοινή ερώτηση με το συνάδελφο Γιάννη Κουτσούκο, μας δώσατε μια απάντηση που λέτε ότι ορίζονταν ρητά τα δικαιολογητικά. Την καταθέτω για τα Πρακτικά.
      (Στο σημείο αυτό ο Βουλευτής κ. Μιχάλης Κατρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πού ορίζονταν, κύριε Υπουργέ, ρητά; Στους δικαιούχους πολύτεκνους που πήραν το επιπλέον βοήθημα των 1.000 ευρώ και τώρα καλούνται να το επιστρέψουν γιατί δεν έγραφε η βεβαίωση πάνω ότι έπρεπε τα παιδιά να είναι κάτω των δεκαοκτώ ετών; Μήπως στους συζύγους που έχουν διαφορετικό ΑΦΜ; Τι έχετε να πείτε για τους ανέργους και τους συνταξιούχους του Δήμου Πύργου και άλλων περιοχών;
      Οι κτηνοτρόφοι ακόμα περιμένουν τις ζωοτροφές, τις οποίες με μεγάλη καθυστέρηση…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου.
      Οι κτηνοτρόφοι περιμένουν τις ζωοτροφές τις οποίες με μεγάλη καθυστέρηση η νομαρχία και με μεγάλους αγώνες παίρνει από το ταμείο του κ. Μολυβιάτη.
      Οι ριτινοσυλλέκτες δεν έχουν κανένα εισόδημα, καμμία ασφαλιστική κάλυψη. Οι ελαιοπαραγωγοί περιμένουν λόγω ακαρπίας να αποζημιωθούν. Και βέβαια οι επαγγελματίες, κύριε Υπουργέ, κλείνουν τα καταστήματα το έλα μετά το άλλο, όταν εσείς, το μόνο το οποίο κάνετε είναι να δίνετε παράταση για τη ρύθμιση των φορολογικών υποχρεώσεων μέχρι τις 27 Φεβρουαρίου.
      Το ταμείο Μολυβιάτη είναι ένα ταμείο το οποίο έχει χρήματα από δωρεές ιδιωτών. Αφού επενδύσατε μεγάλο ποσό σε ομόλογα, το διαχειρίζεστε, κύριε Υπουργέ, σαν ειδικό λογαριασμό. Μας θυμίζετε την περιβόητη εποχή Ζαχόπουλου. Καταθέτω για  τα Πρακτικά κείμενο από το site του Ειδικού Ταμείου.
      (Στο σημείο αυτό ο Βουλευτής κ. Μιχάλης Κατρίνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Πρόεδρε, δόθηκαν 3.000 ευρώ για εκδρομή του Λυκείου Ελληνίδων Σπάρτης στην Κύπρο. Δόθηκαν 178.000 –δεν ξέρω αν το γνωρίζετε, κύριε Υπουργέ, αυτό- για το διαγωνισμό των κατοικιών. Δόθηκαν 10.000 σε έναν ιδιώτη μόνο για αποκατάσταση μπουλντόζας που κάηκε στις φωτιές; 
      Αλήθεια, γιατί το Λύκειο Ελληνίδων της Χαλκίδας ή του Πύργου δεν έχουν δικαίωμα να τα πάρουν αυτά; Και αλήθεια, κύριε Υπουργέ, ο ιδιώτης που έδωσε από το υστέρημα 5 και 10 ευρώ τα έδωσε για να πάει εκδρομή το Λύκειο Ελληνίδων ή Πολιτιστικό Σωματείο από τους πυρόπληκτους νομούς; Όχι, κύριε Υπουργέ, δεν τα έδωσε γι' αυτό και το γνωρίζετε.
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε, κύριε συνάδελφε.
      ΜΙΧΑΛΗΣ ΚΑΤΡΙΝΗΣ: Τέλος, για την αποκατάσταση του φυσικού περιβάλλοντος δεν έγινε καμμία ενέργεια παρά μόνο αποσπασματικά αντιπλημμυρικά έργα, καμμία ανανέωση σύμβασης εκατοντάδων συμβασιούχων δασεργατών και πυροσβεστών. Αντ’ αυτού, κύριε Υπουργέ, διώκονται αξιωματικοί της Πυροσβεστικής, οι οποίοι με αυτοθυσία συνέβαλαν στο να σβηστούν οι φωτιές πέρυσι τον Αύγουστο. Ο ένας πήγε πέρυσι στη Ζάκυνθο και ο άλλος προχθές πήρε μετάθεση. Κάνει το αγροτικό του πατέρας τριών παιδιών στα Λεχαινά γιατί είπε την αλήθεια, γιατί δεν αναγνώρισε στους υπεύθυνους το «στρατηγό» άνεμο και την ασύμμετρη απειλή και όλοι οι άλλοι αξιωματικοί είναι στον πάγο.
      Απέναντι σε αυτή την παραπλανητική, κύριε Υπουργέ, το ΠΑΣΟΚ έχει καταθέσει συγκεκριμένη πρόταση, συγκεκριμένη δέσμευση. Ήδη τα 1,3 εκατομμύρια ευρώ που ο Πρόεδρός μας υποσχέθηκε, έχουν δοθεί στην Ηλεία.
      ΠΡΟΕΔΡΕΥΩΝ (Ιωάννης Δραγασάκης):  Εξαντλήθηκε ο χρόνος σας, κύριε συνάδελφε. Παρακαλώ!
      ΜΙΧΑΛΗΣ ΚΑΤΡΙΝΗΣ: Ολοκληρώνω, κύριε Πρόεδρε.
      Χίλια ευρώ το μήνα για κάθε αγροτική οικογένεια, χορήγηση ζωοτροφών για τρία χρόνια, στήριξη των ανέργων. Ένα σχέδιο νόμου το οποίο απερρίφθη δυστυχώς και από τους Βουλευτές της Νέας Δημοκρατίας  των πυρόπληκτων περιοχών που είναι η μοναδική όαση σε αυτό το τέλμα. 
      Δεν μπορείτε, κύριε Υπουργέ, πλέον να κοιτάτε στα μάτια τους πυρόπληκτους. Αλλάξτε πορεία. Έχετε χρεοκοπήσει. Το μόνο ελπιδοφόρο σ’ αυτή την Αίθουσα πέρα από την πρόταση του ΠΑΣΟΚ, είναι το νεαρό της ηλικίας των συνεργατών που βρίσκονται από πίσω σας. 
      Αλλάξτε πορεία, βάλτε μυαλό και στηρίξτε επιτέλους τις περιοχές που το έχουν ανάγκη όσο ποτέ.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ) 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Ο Υφυπουργός και επί μακρόν Πρόεδρος της Επιτροπής Οικονομικών Υποθέσεων κ. Μπούρας έχει το λόγο. Και έχει και τις ευχές μας για την καλή επιτυχία στο έργο του.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε, και για τις ευχές σας.
      Κυρίες και κύριοι συνάδελφοι, θέλω να σας ευχαριστήσω ιδιαίτερα και για τα καλά σας λόγια και για τις ευχές. Αλλά να σας ευχαριστήσω γιατί καταθέσατε και αυτή την επερώτηση, η οποία δίνει στην Κυβέρνηση μια ευκαιρία να αναδείξει με νούμερα, με συγκεκριμένα πράγματα, με πράξεις το σημαντικό έργο που έκανε και συνεχίζει να κάνει για την αντιμετώπιση του προβλημάτων, που προέκυψαν από τις πυρκαγιές του 2007. 
      Θέλω επίσης να πιστεύω –άκουγα τις κορώνες του τελευταίου συναδέλφου- ότι η πρωτοβουλία αυτή έχει να κάνει με την πραγματική πρόθεση της Αξιωματικής Αντιπολίτευσης να συμβάλει στην προσπάθεια που γίνεται και όχι να επιδοθεί σε καταστροφολογία, μηδενισμό κάθε προσπάθειας, αλλά και σε πλειοδοσία κοινωνικής ευαισθησίας.
      Κυρίες και κύριοι συνάδελφοι, είναι περιττό να τονίσω ότι ήταν η πρώτη φορά που ο τόπος γνώρισε μια τόσο μεγάλη φυσική καταστροφή, σε έκταση, ένταση και διάρκεια. Ήταν όμως και η πρώτη φορά που μια κυβέρνηση έδρασε τόσο γρήγορα και αποτελεσματικά, λαμβάνοντας άμεσα και απλοποιημένα μέτρα, γεγονός το οποίο πρέπει όλοι να αναγνωρίζουμε. Κανείς δεν ισχυρίστηκε ότι δεν υπήρξαν και προβλήματα. Εξάλλου σε τέτοιες μεγάλες φυσικές καταστροφές πάντα υπάρχουν και αδυναμίες και καθυστερήσεις. Όμως, οι κάτοικοι των πληγεισών περιοχών που υπέστησαν την καταστροφή, έδειξαν ποια είναι η αξιόπιστη πολιτική δύναμη για την αποκατάσταση των ζημιών.
      Αγαπητοί συνάδελφοι, διάβασα λεπτομερώς το κείμενο της επερώτησής σας και ιδιαίτερα το εισαγωγικό κείμενό της, το οποίο χαρακτηρίζεται και το λέω, ξαναδιαβάστε το, από μηδενισμό των πάντων. Άκουσα επίσης με προσοχή όλους σας σήμερα. Έρχομαι σε ένα-ένα στα σημεία της επερώτησής σας και αν θέλετε, πάρτε το κείμενό σας.
       Στο πρώτο σημείο αναφέρεστε και ζητάτε να μάθετε, για τη μη υλοποίηση του ειδικού πλαισίου ανασυγκρότησης και ανάπτυξης πληγεισών περιοχών από πυρκαγιές. Ξεχνάτε βέβαια ότι αυτή η Κυβέρνηση και συγκεκριμένα ο ίδιος ο Πρωθυπουργός Κώστας Καραμανλής, που από την πρώτη στιγμή βρέθηκε στον τόπο της καταστροφής, έθεσαν ως βασική προτεραιότητα την αντιμετώπιση των προβλημάτων που επέφεραν οι πυρκαγιές στη χώρα. Με γνώμονα το κοινό συμφέρον η Κυβέρνηση προχώρησε στην αξιοποίηση υφισταμένων και δοκιμασμένων μηχανισμών υλοποίησης και διαχείρισης πόρων. Από την επιλογή αυτή άλλωστε προέκυψε το ειδικό πλαίσιο ανασυγκρότησης και ανάπτυξης πληγεισών περιοχών από πυρκαγιές, το οποίο εκπονήθηκε άμεσα από τις υπηρεσίες του Υπουργείου Οικονομίας και Οικονομικών, παρουσιάστηκε σε δημόσια διαβούλευση και περιλαμβάνει ένα σύνολο δράσεων και χρηματοδοτήσεων από εθνικούς και κοινοτικούς πόρους, που ήδη υλοποιούνται. Επιπλέον, περιλαμβάνει μεταξύ άλλων και ειδικές δέσμες παρεμβάσεων για την αποκατάσταση των κοινωνικών, οικονομικών και περιβαλλοντικών παραμέτρων στις κατεστραμμένες περιοχές.
      Στο δεύτερο σημείο της επερώτησής σας, όπου ασκείτε κριτική στο ειδικό πλαίσιο ανασυγκρότησης και ανάπτυξης πληγεισών περιοχών από πυρκαγιές, κυρίες και κύριοι συνάδελφοι του ΠΑΣΟΚ, φαίνεται ότι μάλλον κρίνετε εξ ιδίων τα αλλότρια. 
      Το ειδικό πλαίσιο ανασυγκρότησης  και  ανάπτυξης πληγεισών περιοχών από πυρκαγιές έχει ως στρατηγικό σκοπό αφ’ενός την αποκατάσταση των κατεστραμμένων από τις εκτεταμένες πυρκαγιές περιοχών και αφ’ετέρου τη συμπλήρωση των   δράσεων που βρίσκονται σε εξέλιξη από τα επιχειρησιακά προγράμματα μέσα από την αναδιάταξη της διανομής πόρων, λαμβάνοντας βέβαια πάντα υπ' όψιν τις νέες συνθήκες που προέκυψαν. 
      Προκειμένου να έχουν νόημα οι παρεμβάσεις του ειδικού πλαισίου ανασυγκρότησης, η χρονική του διάρκεια –δεν αναφερθήκατε-  έχει καταληκτική ημερομηνία που δόθηκε από την Ευρωπαϊκή Ένωση 31-12-2009, πλην των έργων του ΕΣΠΑ που θα ακολουθήσουν  και αν προλάβω στην πρωτολογία θα αναφερθώ, αλλά θα αναφερθώ σίγουρα στη δευτερολογία. 
      Ο παραπάνω στρατηγικός στόχος που αναφέρθηκε για το πρόγραμμα εξειδικεύεται στις   ακόλουθες δράσεις: αποκατάσταση των κατοικιών και βασικών υποδομών, αποκατάσταση και συμπλήρωση του εισοδήματος των πληγέντων, αποκατάσταση του  φυτικού και ζωικού κεφαλαίου, αποκατάσταση του περιβάλλοντος, αποκατάσταση των επιχειρήσεων που υπέστησαν ζημιές και, τέλος, ενίσχυση της επιχειρηματικότητας για την ανάπτυξη όλων των κλάδων οικονομικής δραστηριότητας με ιδιαίτερη  έμφαση στον τουρισμό. 
      Επιπρόσθετα, οι παραπάνω στόχοι διαρθρώνονται στους εξής άξονες  για να περιγράψω με χονδρές γραμμές το σχέδιο: άξονας 1, στέγαση, αποκατάσταση, και αναπλήρωση του χαμένου εισοδήματος, στήριξη πληθυσμού και ενίσχυση του κοινωνικού ιστού. Άξονας 2, φυσικό περιβάλλον. Άξονας 3, πολιτισμός και αξιοποίηση της πολιτιστικής κληρονομιάς. Άξονας 4, αποκατάσταση του πολεοδομικού ιστού. Άξονας 5, υποδομές. Άξονας 6, ανάπτυξη και ενίσχυση  της επιχειρηματικότητας και του αγροτικού τομέα. Και άξονας 7, τουρισμός, ο οποίος αποτελεί  τη βαριά βιομηχανία για την ανάπτυξη της χώρας μας. 
      ΘΕΟΔΩΡΟΣ ΠΑΓΚΑΛΟΣ: Πολύ πρωτότυπο αυτό, κύριε Υπουργέ!
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εντάξει, κύριε Πάγκαλε. 
      Οι συνολικοί πόροι χρηματοδότησης που   κατευθύνονται στις πυρόπληκτες περιοχές ανέρχονται στα 2.232.003.000 ευρώ. 
      Στη συνέχεια, θα απαντήσω στο τρίτο σημείο του κειμένου σας και θέλω μετά να με ρωτήσετε σε τι δεν απάντησα, αναφέροντας συγκεκριμένες ενέργειες με τις οποίες αποδεικνύεται ξεκάθαρα ότι ήμασταν και θα είμαστε στο πλευρό των συμπολιτών μας που επλήγησαν. Δεν υπάρχει αυτόματος πιλότος. 
      Με πρωτοβουλία του Πρωθυπουργού τον οποίο αναφέρατε πολλές φορές, προχωρήσαμε άμεσα σε δραστικές κινήσεις ανακούφισης των συνανθρώπων μας  που επλήγησαν από τις καταστροφές. Χαρακτηριστικά, θα θυμίσω τη χορήγηση επιδόματος 3,000 ευρώ σε κάθε οικογένεια μόνιμου κατοίκου, την επιδότηση των 5.000 ευρώ για κάθε επιχείρηση που επλήγη, τα 10.000 ευρώ ανά νοικοκυριό για έξοδα αντικατάστασης οικοσκευής και άμεσα έξοδα επισκευής κατοικίας. Χορηγήσαμε επίσης 8.000 ευρώ σε πρόσωπα που εξαιτίας της πυρκαγιάς υπέστησαν μόνιμη και μη αναστρέψιμη βλάβη η οδηγεί σε αναπηρία. Και τέλος, στους συμπολίτες μας που είχαν την ατυχία να χάσουν από τις πυρκαγιές στενό συγγενικό τους πρόσωπο χορηγήθηκε ενίσχυση 10.000 ευρώ.
      Τα ποσά αυτά διατέθηκαν σε περισσότερους συνολικά από εξήντα χιλιάδες συνανθρώπους μας. Θυμίζω δυόμισι χιλιάδες φοιτητές σ' αυτό το νούμερο και δύο χιλιάδες επτακόσιες δεκαοκτώ επιχειρήσεις, έξω από ό,τι θα αναφέρω για τις επιχειρήσεις παρακάτω. Και ο  συνολικός προϋπολογισμός των παραπάνω παροχών έφθασε τα 261,5 εκατομμύρια ευρώ. Αυτά δεν είναι λόγια, αυτά είναι έργα που υλοποιήθηκαν. 
      Κυρίες και κύριοι συνάδελφοι, στο τέταρτο σημείο της επερώτησής σας, που αναφέρεται το Ταμείο Αλληλεγγύης της Ευρωπαϊκής Ένωσης, διαπιστώνω ότι δεν έχετε την απαραίτητη ενημέρωση, οδηγούμενοι έτσι σε αντιφάσεις. 
      Λαμβάνοντας υπ’ όψιν λοιπόν ότι η επιδότηση του Ταμείου Αλληλεγγύης της Ευρωπαϊκής Ένωσης χρησιμοποιείται εντός ενός έτους από την ημερομηνία κατά την οποία η επιτροπή τη χορήγησε και με στόχο την επιτάχυνση των διαδικασιών χρηματοδότησης των επιλέξιμων έργων από το Ταμείο Αλληλεγγύης, η αρμόδια υπηρεσία του Υπουργείου Οικονομίας και Οικονομικών έχει ολοκληρώσει τη συλλογή και την επεξεργασία των στοιχείων των έργων αποκατάστασης ζημιών τόσο από τις πυρόπληκτες περιφέρειες όσο και από τους κεντρικούς φορείς. 
      Παράλληλα, προχωράμε στην επίσπευση της υλοποίησης όσων εκ των παραπάνω έργων δεν έχουν ολοκληρωθεί με τη συνδρομή τεχνικού συμβούλου. Θυμίζω ότι πήραμε την παράταση. Πιο συγκεκριμένα από την οριστικοποίηση του σχετικού κειμένου με την αρμόδια Υπηρεσία της Ευρωπαϊκής Επιτροπής υπεγράφη στις 8-9-2008 η συμφωνία εφαρμογής μεταξύ του ελληνικού κράτους και της Ευρωπαϊκής Επιτροπής για τη χρηματοδότηση ενεργειών επείγουσας ανάγκης από το Ταμείο Αλληλεγγύης και συνακόλουθα εκδόθηκε η απόφαση χορήγηση της επιδότησης ύψους 89,7 εκατομμυρίων ευρώ, η οποία και διατέθηκε αμέσως και σε μία μόνο δόση από την Ευρωπαϊκή Επιτροπή στις 9-9-2008. Πρέπει όμως εδώ να σημειωθεί, ότι η επιδότηση του Ταμείου Αλληλεγγύης μπορεί να χρησιμοποιηθεί μόνο για τη χρηματοδότηση συγκεκριμένων και ορισμένων ενεργειών έκτακτης ανάγκης. 
      Επίσης, πρόσφατα εγκρίθηκε και τυπικά από τις αρμόδιες υπηρεσίες της Ευρωπαϊκής Επιτροπής η υποβληθείσα πρόταση αναθεώρησης των περιφερειακών υπηρεσιακών προγραμμάτων 2000-2006 των πυρόπληκτων περιοχών και των σχετικών τομεακών επιχειρησιακών προγραμμάτων που περιλαμβάνουν χωροθετημένα στις πυρόπληκτες περιοχές έργα στα πλαίσια της οποίας τεκμηριώνεται η χρονική παράταση της υλοποίησής τους, ενώ προβλέπονται παρεμβάσεις οι οποίες δύνανται στη συνέχεια να εξειδικευτούν περαιτέρω και αφορούν στην αντιμετώπιση των προβλημάτων για τις πυρόπληκτες περιοχές. 
      Όσον αφορά στο δεύτερο σκέλος του τετάρτου ερωτήματός σας, που αφορά το Ειδικό Ταμείο Αντιμετώπισης Εκτάκτων Αναγκών, δεν θα έπρεπε καθόλου να ασχοληθώ και δεν θα πω τίποτα περισσότερο και τίποτα λιγότερο -φαίνεται ότι δεν έχετε διαβάσει- από το έγγραφο που κοινοποίησε σε όλους τους Βουλευτές και Ευρωβουλευτές ο Πρόεδρος της Βουλής κ. Σιούφας. 
      Το καταθέτω στα Πρακτικά. 
       (Στο σημείο αυτό ο Υφυπουργός Οικονομίας και Οικονομικών κ. Αθανάσιος Μπούρας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Επιγραμματικά θα αναφέρω ότι αυτήν τη στιγμή ανακατασκευάζονται ή επισκευάζονται εντελώς δωρεάν επτακόσια σαράντα τρία σπίτια που κάηκαν ολοσχερώς ή μερικώς το καλοκαίρι του 2007. Το έργο αυτό χρηματοδοτείται από το ταμείο και εφαρμόζεται από το ΥΠΕΧΩΔΕ. 
      Σύμφωνα με τα στοιχεία από τις χίλιες τριακόσιες εξήντα τρεις αιτήσεις για συμμετοχή στο πρόγραμμα έχουν εγκριθεί όλες εκείνες που τηρούσαν τις προϋποθέσεις. Αίτηση μπορεί να έκαναν κάποιοι που δεν εδικαιούντο και αυτές οι αιτήσεις είναι χίλιες εβδομήντα εννέα. 
      Εδώ πρέπει να σημειωθεί ότι από τη στιγμή που εγκρίνεται μία αίτηση, καταβάλλεται αμέσως η πρώτη από τις τρεις δόσεις της χρηματοδότησης. Ο ρυθμός με τον οποίο προχωρούν οι εργασίες αποκατάστασης των εργασιών εξαρτάται αποκλειστικά από τους ιδιοκτήτες. Επίσης, το ταμείο μέχρι στιγμής έχει δαπανήσει για την εκπλήρωση της αποστολής 60,1 εκατομμύρια ευρώ ενώ το υπόλοιπο του λογαριασμού αγγίζει τα 142,3 εκατομμύρια ευρώ. 
      Κυρίες και κύριοι συνάδελφοι, με εκπλήσσει το γεγονός ότι στο πέμπτο σημείο της επερώτησής σας προσπαθείτε να δημιουργήσετε εντυπώσεις ισχυριζόμενοι ότι η Κυβέρνηση στρέφεται κατά των πραγματικά πυρόπληκτων. 
	Εθελοτυφλείτε, αγαπητοί συνάδελφοι, γιατί, όπως πολύ καλά γνωρίζετε, με προσωπική εντολή του ίδιου του Πρωθυπουργού για υπέρβαση των γραφειοκρατικών αγκυλώσεων και για αντικατάστασή τους με σύντομες και αποτελεσματικές διαδικασίες οι συμπολίτες μας στις κατεστραμμένες περιοχές αισθάνθηκαν από την πρώτη στιγμή ανακούφιση και άμεση αρωγή από το κράτος, επιβεβαιώνοντας έτσι τη νέα σχέση εμπιστοσύνης που έχει δημιουργηθεί μεταξύ κράτους-πολίτη. Άλλωστε το γεγονός αυτό ο ελληνικός λαός το επιβράβευσε με την πολιτική του επιλογή στις εκλογές του Σεπτεμβρίου του 2007.
	Εγώ και ο κ. Πάγκαλος ενθυμούμεθα, αντίστοιχα γεγονότα στη δική μας εκλογική περιφέρεια την περίοδο των σεισμών της 7ης Σεπτεμβρίου 1999 με πενιχρή τότε βοήθεια προς τους πραγματικά δικαιούχους που εδίδετο και την οποία έκαναν πολύ καιρό να λάβουν οι συμπολίτες μας και πολλοί δεν την έλαβαν.
	Μιλώντας για πραγματικούς δικαιούχους πρέπει να τονίσουμε ότι στην κρατική συνδρομή για ανακούφιση των πληγέντων μας ενδιαφέρει εκτός από την εφαρμογή της αποτελεσματικότητας και η τήρηση των αρχών της νομιμότητας και της διαφάνειας οι οποίες πρέπει να διέπουν τη διαχείριση του δημόσιου χρήματος και υποχρεώνουν το κράτος να αναζητούν τα καταβληθέντα όπου δεν τηρούνται οι αρχές αυτές.
	Στο έκτο σημείο, όπου αναφέρετε τη μη αναστολή πλειστηριασμών και «παγώματος» χρεών στις πυρόπληκτες περιοχές, πρέπει να γνωρίζετε ότι άμεσα καταθέσαμε δέσμη μέτρων, σύμφωνα με τα οποία ανεστάλησαν για έξι μήνες οι πληρωμές των ληξιπρόθεσμων υποχρεώσεων στις εφορίες. Τα ξεχάσατε αυτά. «Πάγωσαν» επίσης για έξι μήνες οι καταβολές των ασφαλιστικών εισφορών στα ταμεία και στον ΟΓΑ. Και αυτό το ξεχάσατε. Ανεστάλη η καταβολή του ΦΠΑ και έγιναν ρυθμίσεις οφειλών και παροχής κεφαλαίου που υπερβαίνει τα 700.000.000 ευρώ. Οι πλειστηριασμοί για τις πυρόπληκτες επιχειρήσεις και για τα φυσικά πρόσωπα καθώς και όποια υποχρέωση καταβολής ληξιπρόθεσμων οφειλών σε τράπεζες που απορρέουν από δάνεια ανεστάλησαν για ένα εξάμηνο. «Πάγωσαν» για έξι μήνες οι εκτελέσεις εξωστικών δικαστικών αποφάσεων για τις πληγείσες επιχειρήσεις και για τα φυσικά πρόσωπα. Αυξήθηκε στο 80% από 70% το ποσοστό των δανείων των πυρόπληκτων επιχειρήσεων που καλύπτονται από το Ταμείο Εγγυοδοσίας μικρών και πολύ μικρών επιχειρήσεων. Καλύφθηκε το σύνολο των τόκων των επιχειρήσεων που επλήγησαν από τις πυρκαγιές από την επιδότηση του επιτοκίου.
	Το σημαντικό όμως που οφείλετε να αναγνωρίσετε είναι ότι «πάγωσαν» όλες οι ληξιπρόθεσμες και μη οφειλές στις τράπεζες των επιχειρήσεων οι οποίες κεφαλαιοποιήθηκαν, έγιναν νέο δάνειο με περίοδο χάριτος είκοσι οκτώ μήνες -αυτά είναι πραγματικότητες, αναφερθείτε σ’ αυτά, δεν τα λέτε- και συνολική διάρκεια δέκα χρόνια. Οι τόκοι του δανείου επιδοτούνται από το κράτος κατά 100% για την περίοδο χάριτος και κατά 50% για την υπόλοιπη διάρκεια του δανείου. 
      Με την εγγύηση του ελληνικού Δημοσίου χορηγήθηκαν οκτώ χιλιάδες οκτακόσια έξι δάνεια για ρύθμιση οφειλών και για χορήγηση κεφαλαίου κίνησης συνολικού ύψους 1.118.000.000 ευρώ. Αναλυτικά, το Δημόσιο έχει εγγυηθεί για το ποσό των 584.000.000 ευρώ για ρύθμιση οφειλών και 534.000.000 ευρώ για κεφάλαια κίνησης. Το κόστος της επιδότησης επιτοκίου για τη ρύθμιση οφειλών και τα δάνεια για κεφάλαια κίνησης μέχρι σήμερα ανέρχεται στα 9,8 εκατομμύρια ευρώ, ενώ υπολογίζεται ότι το συνολικό κόστος επιδότησης μόνο για τις ρυθμίσεις οφειλών θα ξεπεράσει τα 202, 5 εκατομμύρια ευρώ.
	Κυρίες και κύριοι συνάδελφοι, δεν σταματήσαμε εδώ. Δώσαμε τη δυνατότητα σε όλους τους δικαιούχους -ακούστηκαν τραγικά πράγματα εδώ- του ΟΕΚ, των οποίων η κατοικία επλήγη από τις πυρκαγιές και χαρακτηρίστηκε κατεδαφιστέα, για πλήρη απαλλαγή απ’ όλες τις οφειλόμενες δόσεις δανείων και κεφαλαίων του οργανισμού που τους είχαν χορηγηθεί, καθώς και από οφειλόμενες δόσεις από το τίμημα εργατικών κατοικιών ή αγορασμένων διαμερισμάτων. 
    Επιπλέον διατέθηκαν ειδικά τα δάνεια αγοράς. Χαρακτηριστικά αναφέρω ότι το ποσό του δανείου καθορίστηκε στα 100.000 ευρώ προσαυξανόμενο κατά 20.000 ευρώ για κάθε προστατευόμενο μέλος. Για όσες κατοικίες χαρακτηρίστηκαν επισκευάσιμες προχωρήσαμε σε αναστολή των οφειλομένων δόσεων δανείων για δύο χρόνια. Για επισκευή κατοικίας χορηγήθηκαν άτοκα δάνεια έως 20.000 ευρώ προσαυξανόμενα κατά 2.000 ευρώ για κάθε προστατευόμενο μέλος. 
    Όσον αφορά τώρα στο έβδομο σημείο της επερώτησής σας για την στήριξη επενδυτικών σχεδίων στις πυρόπληκτες περιοχές το Υπουργείο Οικονομίας και Οικονομικών μετά τις καταστροφικές πυρκαγιές που έπληξαν τις περιοχές της Στερεάς Ελλάδας, της Δυτικής Ελλάδας και της Πελοποννήσου το καλοκαίρι του 2007 προχώρησε άμεσα σε τροποποίηση των προθεσμιών υποβολής προτάσεων. Το λέω, επειδή αναφέρθηκαν πολλοί συνάδελφοι. Στο πλαίσιο του Γ΄ ΚΠΣ στο πρόγραμμα ενίσχυσης των μικρομεσαίων επιχειρήσεων…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα ήθελα και εγώ την αντίστοιχη συμπεριφορά με τους συναδέλφους μου, για να ολοκληρώσω την πρωτολογία μου γιατί θα υπάρξουν και άλλα στοιχεία στην δευτερολογία μου.
    Συγκεκριμένα, επιπλέον το Υπουργείο Οικονομίας και Οικονομικών εκμεταλλευόμενο της παράτασης που το ίδιο πέτυχε να δοθεί από την Ευρωπαϊκή Ένωση κατά ένα έτος για το κλείσιμο των επιχειρησιακών προγραμμάτων Γ΄ ΚΠΣ στις τέσσερις πυρόπληκτες περιφέρειες, προχώρησε άμεσα σε τροποποιήσεις των κοινών υπουργικών αποφάσεων –έφυγε ο κ. Κουσελάς που τα ρώτησε- προκηρύξεων όλων των μέτρων ενίσχυσης αρμοδιότητάς του, προκειμένου να διευκολύνει τους επενδυτές να υλοποιήσουν τα επενδυτικά τους προγράμματα. 
    Πιο συγκεκριμένα, έχουν παραταθεί, όσον αφορά την καταληκτική ημερομηνία κλεισίματος της προκήρυξης όλες οι επενδύσεις που υλοποιούνται εντός των γεωγραφικών ορίων των τεσσάρων πυρόπληκτων περιοχών, οι οποίες σχετίζονται με τα τρία μεγάλα μέτρα ενίσχυσης προς τις  μικρομεσαίες επιχειρήσεις και όλες καταλήγουν στις 30 Ιουνίου 2009. Η χρηματοδότηση των επενδύσεων αυτών προέρχεται από πόρους των περιφερειακών επιχειρησιακών προγραμμάτων. 
    Ιδιαίτερη αναφορά θα κάνω στην θέσπιση από το Υπουργείο Οικονομίας και Οικονομικών ευνοϊκών ρυθμίσεων στο πλαίσιο εφαρμογής του γνωστού και σημαντικού επενδυτικού ν.3299/2004, για την αντιμετώπιση των προβλημάτων που προέκυψαν στις πυρόπληκτες περιοχές, επιλογή που συνέβαλε στην σημαντική αύξηση της επιχειρηματικής δραστηριότητας. Λόγω χάρη, στην περιφέρεια Πελοποννήσου –επειδή ρώτησαν οι συνάδελφοι- κατατέθηκαν επενδυτικά σχέδια με αιτούμενη επιχορήγηση 350.000.000 ευρώ. 
    Επιπρόσθετα, στο πλαίσιο του επενδυτικού νόμου η Κυβέρνηση προέβη σε δέσμη ρυθμίσεων για τους πληγέντες συνανθρώπους μας. Συνοπτικά αναφέρω: Χορηγήσαμε για όλες τις επενδύσεις μικρομεσαίων επιχειρήσεων το μέγιστο ποσοστό ενίσχυσης, δηλαδή, 20% για τις μικρές και 10% για τις μεσαίες επιχειρήσεις. Όλες οι επενδύσεις πλέον δικαιούνται το μέγιστο προβλεπόμενο ανά περιοχή ποσοστό ενίσχυσης. Μειώθηκε σημαντικά ο αριθμός των δικαιολογητικών που απαιτούνται για όλες τις επενδύσεις. Η προκαταβολή της επιχορήγησης δίνεται μόνο με την υποβολή αίτησης και εγγυητικής επιστολής.
    Κύριες και κύριοι συνάδελφοι, στο τελευταίο σημείο της επερώτησής σας που αφορά στην διασφάλιση του εισοδήματος των πυρόπληκτων αγροτών, σαν γενική παρατήρηση για την λήψη βραχυπρόθεσμων μέτρων ανακούφισης των πυρόπληκτων αγροτών θα αναφέρω ότι το Υπουργείο Αγροτικής Ανάπτυξης και Τροφίμων εξασφάλισε το ποσό των 300.000.000 ευρώ για τις αποζημιώσεις τους, ενώ από τις πρώτες ημέρες της καταστροφής προχώρησε στην πληρωμή της προκαταβολής της αποζημίωσης με την πίστωση των λογαριασμών των δικαιούχων στην Αγροτική Τράπεζα. 
    Πρέπει εδώ να σας θυμίσω να ξανακοιτάξετε την πράξη νομοθετικού περιεχόμενο. Στο άρθρο 11 προβλέπεται ο συμψηφισμός των προκαταβολών. Αυτό κυρώθηκε από τη Βουλή. Αν θέλετε να το λέτε έτσι για να κάνετε εντύπωση, μπορείτε να το συνεχίζετε. 
    Επίσης –και έχω εδώ τα στοιχεία και θα σας τα δώσω και αναλυτικά αργότερα στη δευτερολογία μου- πέραν του ότι δόθηκαν τα προηγούμενα χρόνια, από τον Οκτώβριο κανονικά γίνεται η διανομή ζωοτροφών και συγκεκριμένα από τις 13 Οκτωβρίου. Έχω και τα σχετικά έγγραφα. 
    ΓΙΑΝΝΗΣ ΚΟΥΤΣΟΥΚΟΣ: Ποιανού χρόνου και σε ποιον νομό; 
    ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Για το Νομό Ηλείας.
    Οι αποζημιώσεις των αγροτών αποτελούν ξεχωριστά ποσά. Εγώ γενικευμένα απήντησα σε όλα. Δεν άφησα τίποτα αναπάντητο. Δεν αναφέρεται στο Υπουργείο Οικονομίας και Οικονομικών όλη η απάντηση, αλλά η Κυβέρνηση είναι ενιαία, απαντά ενιαία, δρα ενιαία και έχει ευθύνη ενιαία. Οι αποζημιώσεις των αγροτών αποτελούν ξεχωριστά ποσά και είναι επιπλέον των δικαιούμενων επιδοτήσεων της ενιαίας ενίσχυσης. Στους πυρόπληκτους αγρότες –να το πούμε και αυτό- καταβλήθηκε κανονικά ως επιπλέον ποσό η κοινωνική ενίσχυση των 3.000 ευρώ, όπως επίσης και των 10.000 ευρώ για το σπίτι τους. Αυτά είναι εκτός. 
    Παράλληλα, εκτός από την πληρωμή των συντάξεων του ΟΓΑ, καταβλήθηκε σε τριάντα πέντε χιλιάδες συνταξιούχους αγρότες των πέντε Νομών μία επιπλέον σύνταξη. Επιπρόσθετα, τα ποσά της προκαταβολής των αποζημιώσεων που εισέπραξαν οι αγρότες, περιέχουν και έξοδα ανασύστασης ελαιώνων, αμπελώνων κ.λπ.. Στο πρόγραμμα ΠΣΕΑ περιλήφθηκε και ποσό για απώλεια εισοδήματος από τρία έως και πέντε χρόνια. Ο Οργανισμός Γάλακτος διέθεσε 500.000 ευρώ ως οικονομική ενίσχυση σε κτηνοτρόφους για την κάλυψη των πρώτων άμεσων αναγκών.
    Κυρίες και κύριοι συνάδελφοι, θα μπορούσα να σας μιλώ ώρες και να αναφέρομαι σε δράσεις που έχουν γίνει από διάφορα Υπουργεία, με σκοπό την τόνωση των περιοχών που επλήγησαν. Από το Υπουργείο Αγροτικής Ανάπτυξης και Τροφίμων διατέθηκαν άνω των 25.000.000 ευρώ για την αντιπλημμυρική και αντιδιαβρωτική προστασία των περιοχών. 
    ΘΕΟΔΩΡΟΣ ΠΑΓΚΑΛΟΣ: Ε, όχι, κύριε Υπουργέ!
    ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Και επειδή βλέπω διαμαρτυρίες εγώ θα κλείσω εδώ, παρά το γεγονός …
    ΘΕΟΔΩΡΟΣ ΠΑΓΚΑΛΟΣ: Είστε εκτός θέματος, κύριε Υπουργέ. Θα μας διαβάσετε το βιογραφικό του Πρωθυπουργού σε λίγο. 
    ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Έχω την εντύπωση, κύριε Πάγκαλε, ότι ήμουν μόνο εντός θέματος. Σας είπα να παρακολουθήσετε.
    Τελειώνοντας, κυρίες και κύριοι συνάδελφοι, μπροστά στην καταστροφή η οποία έπληξε τον τόπο μας, η Κυβέρνηση και ο Πρωθυπουργός απέδειξαν απόλυτη σύνεση και σοβαρότητα. Με ψυχραιμία και ρεαλισμό, όπως οφείλει κάθε υπεύθυνη πολιτική δύναμη προχωρήσαμε άμεσα σε εφαρμογή μέτρων ανακούφισης των άτυχων συμπολιτών μας, όπως αυτά λεπτομερώς επισημάνθηκαν. Για την Κυβέρνηση της Νέας Δημοκρατίας η ανασυγκρότηση των πυρόπληκτων περιοχών είναι θέμα εθνικής σημασίας. Δεσμευόμαστε ότι θα συνεχίσουμε στο ίδιο πνεύμα με τον ίδιο ζήλο, έχοντας ως πρώτιστο μέλημα της πολιτικής μας δράσης τη δημιουργία κατάλληλων συνθηκών ανάπτυξης σε αυτές τις περιοχές, επαναφέροντας την ελπίδα και την αισιοδοξία στους συμπολίτες μας. 
    Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό.
    Ο κ. Πάγκαλος έχει το λόγο για δώδεκα λεπτά.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, κατ’ αρχάς πρέπει από καρδίας να ευχηθώ, «σιδεροκέφαλος» ο νέος Υπουργός. Έχουμε μακρά πορεία μαζί, πολλές φορές ως συναγωνιστές για τα προβλήματα της κοινής μας εκλογικής περιφέρειας. Του εύχομαι να είναι τυχερός το σύντομο χρόνο που θα διαρκέσει ο βίος αυτής της προεκλογικής Κυβέρνησης 
    Ακούγοντάς σας σκεφτόμουνα διάφορα πράγματα και προφανώς δεν μπορούσα να παρακολουθήσω με πάθος τα κείμενα των γραφειοκρατών του Υπουργείου Οικονομίας τα οποία μας αναγνώσατε. Σκεφτόμουν πόσο καλό σύστημα είναι η τηλεόραση που επιτρέπει, λόγω της αποστάσεως που δημιουργεί με το ακροατήριο, να μπορεί κάποιος να θριαμβολογεί ακόμη και σε μία τέτοια στιγμή, για ένα τέτοιο θέμα και να τελειώνει εμπνευσμένα μία τέτοια ομιλία –απολογητική θα έπρεπε να είναι- γεμάτος ελπίδες για το μέλλον. Καταλαβαίνετε ότι αυτό είναι πολύ πιο δύσκολο να το κάνει κανείς σε ένα καφενείο ενός χωριού.
    Επίσης, σκεφτόμουν τι κακό πράγμα είναι η γραφειοκρατία η οποία λέει πάντα τα ίδια και τα λέει πάντα με τον ίδιο τρόπο, έτσι ώστε ερχόμενοι εδώ οι Υπουργοί, για ό,τι θέμα και να μιλούν λένε τα ίδια και τα λένε με τον ίδιο τρόπο. Μου θυμίζουν αυτόν τον περίφημο ποιητή, τον λογιώτατο, ο οποίος είχε γράψει και είχε δημοσιεύσει το εξής ποίημα: «Ήγουν, τουτέστιν, δηλαδή, με άλλους λόγους ήτοι, η Αφροδίτη είσαι εσύ, εσύ είσαι η Αφροδίτη». 
    Έτσι, λοιπόν, μας είπε και ο κύριος Υπουργός και δεν απάντησε σε καμμία από τις ερωτήσεις μας. Τον ρωτήσαμε στην πρώτη μας ερώτηση για τη μη υλοποίηση του σχεδίου ανασυγκρότησης και μας περιέγραψε λεπτομερώς το σχέδιο ανασυγκρότησης.
	Εμείς δεν αμφισβητούμε ότι υπάρχει σχέδιο ανασυγκρότησης, ούτε αμφισβητήσαμε το περιεχόμενό του. Ισχυριζόμαστε όμως ότι αυτό το σχέδιο ανασυγκρότησης δεν έχει υλοποιηθεί. Θα παρακαλούσα τον κύριο Υπουργό χωρίς υπεκφυγές να μας πει ένα μέτρο που εφαρμόστηκε σε ένα σημείο υλοποίησης του προγράμματος, να μας πει δηλαδή ότι στο τάδε χωριό δώσαμε αυτά τα λεφτά και ξεκίνησε αυτό. Ένα σχολείο, μία στάνη, ένα πιεστήριο ελαιόκαρπου ή σταφυλιών. Κάτι τέλος πάντων.
	Λέμε επίσης στην επερώτησή μας ότι υπάρχουν αυτά τα έργα του ΕΣΠΑ, τα οποία έχουν καταληκτική ημερομηνία 31 Ιανουαρίου 2009. Ξέρει, όμως, ο κύριος Υπουργός ή τουλάχιστον θα μάθει στο Υπουργείο που πήγε -αν και θα το ξέρει πολύ καλά από την προηγούμενη θητεία του ως νομάρχης- ότι ένα έργο του ΕΣΠΑ κατά το 70% είναι σχεδιασμός και μελέτη και μόνο κατά 30% είναι εκτέλεση. Άρα, για να είσθε σε θέση να ξεκινήσετε έστω πριν από τις 31 Ιανουαρίου 2009 και να καταθέσετε τα έργα αυτά, πρέπει να έχετε αρχίσει τις μελέτες, θα έλεγα μάλιστα ότι θα έπρεπε τώρα να τις έχετε ολοκληρώσει. Έχετε τέτοιες ολοκληρωμένες μελέτες; Για ποια σημεία των πυροπλήκτων περιοχών; Εγώ νομίζω ότι δεν έχετε. Αυτό μου λένε, τουλάχιστον, όλες οι πληροφορίες που δίνουν οι συνάδελφοι από εκεί και που δίνουν και οι υπηρεσίες σας.
	Αναφέρατε τα 2.233.000.000. Πόσα εκταμιεύτηκαν, κύριε Υπουργέ, και σε ποιους; Την έχετε αυτήν την πληροφορία; Θα μας ήταν πολύτιμη. 
	Με αυτήν την ευκαιρία, μήπως μπορείτε να μας πείτε τι γίνεται γι’ αυτό το ταμείο των ιδιωτικών εισφορών; Διότι συγκινήθηκε η κοινή γνώμη και πολλοί έδωσαν πολλά χρήματα. Αυτά τα χρήματα, 186.000.000 ευρώ, μάθαμε ότι μετακινήθηκαν από το συγκεκριμένο λογαριασμό με δύο αποφάσεις και πήγαν σε λογαριασμούς τους οποίους δεν διαθέτουμε και δεν γνωρίζουμε πού βρίσκονται. Μην τους βρούμε, όμως, στις τσέπες κανενός Εφραίμ. Γιατί, όπως καταλαβαίνετε, είναι δύσκολη η περίοδος και δυσάρεστη για τέτοιου είδους χειρισμούς. 
      Γνωρίζετε, λοιπόν, πού είναι αυτά τα 186.000.000 ευρώ; Μπορείτε να μας εξηγήσετε γιατί μετακινήθηκαν, πού πήγαν και γιατί δεν δίνονται πληροφορίες περί αυτών; Διότι πολύς κόσμος, που έχει δώσει τα χρήματά του, έχει αγανακτήσει τώρα και επειδή δεν είναι «μύρα» αυτά που αναδύονται από την κυβερνητική παράταξη, αλλά άλλου είδους «ευωδίες», ο κόσμος αυτός υποψιάζεται και δυσφορεί. Και δικαίως υποψιάζεται και δυσφορεί, κύριε Υπουργέ.
	Από το Ταμείο Αλληλεγγύης της Ευρωπαϊκής Ένωσης έχουν εκταμιευτεί τα χρήματα και σε ποια έργα και συγκεκριμένες δράσεις; Έχουν φθάσει στους πυρόπληκτους τα χρήματα του Ειδικού Ταμείου των Εκτάκτων Αναγκών; Πού, σε ποιους και πόσα; Περιμένω να μας απαντήσετε.
	Έπειτα, θα μου επιτρέψετε να σας πω με αυτές τις 3.000 ευρώ, αυτό το φιάσκο, αυτήν την αξιοθρήνητη έμπνευση προεκλογικού χαρακτήρα, θέλετε να αποδείξετε δύο πράγματα. Πρώτον, ότι είσαστε ευαίσθητοι και δεύτερον ότι πολεμάτε τη γραφειοκρατία. Περιήλθατε όμως σε δεινό αδιέξοδο, από το οποίο ακόμη δεν έχετε ξεμπλέξει και «Κύριος οίδε πότε και πώς θα ξεμπλέξετε»! 
      Υπήρχε απλός τρόπος να ξεπεράσετε τη γραφειοκρατία, βάζοντας στο παιχνίδι τις Τοπικές Αυτοδιοικήσεις, οι οποίες με μία βεβαίωση του δημάρχου και του κοινοτάρχη θα καθόριζαν ποιος είχε πάθει τι και για ποιο λόγο δικαιούται αυτήν την έκτακτη βοήθεια. 
      Δεν το θέλατε, όμως, αυτό. Και δεν το θέλατε, κύριε Υπουργέ, διότι γνωρίζατε ότι οι Τοπικές Αυτοδιοικήσεις των περιοχών αυτών που επλήγησαν σε μεγάλο βαθμό, αν όχι στην πλειοψηφία τους, ελέγχοντο από την Αντιπολίτευση. Δεν θέλατε, λοιπόν, να πάει σε κοινοτάρχη ή δήμαρχο της Αντιπολίτευσης ο πυρόπληκτος, λες και αυτό είχε καμία σημασία, λες και ήταν τόσο ανόητος ο πολίτης ώστε να μην ήξερε ότι τα χρήματα αυτά προέρχονται από το κράτος. 
	Για να σας δείξω σε ποιο βαθμό αδιεξόδου και γελοιότητος έχει φθάσει όλη αυτή η ιστορία την οποία δημιουργήσατε, θα σας περιγράψω μια συζήτηση που είχα εκείνες τις ημέρες στο γραφείο της Δημάρχου Ζεφυρίου, της κ. Γιαννοπούλου, την οποία πολύ καλώς γνωρίζετε, με ένα συμπολίτη μας ο οποίος είχε μόλις επιστρέψει από κάποια περιοχή της Ηλείας, όπου είχε εισπράξει βέβαια αυτές τις 3.000 ευρώ. Όταν μας το είπε, του είπαμε και οι δύο: «Δώστα πίσω, διότι κινδυνεύεις».
      Μας είπε το εξής λογικότατο επιχείρημα: «Εγώ πήγα εκεί να αγοράσω καρπούζια, για να τα πουλήσω με το Ντάτσουν. Τα καρπούζια είχαν καεί. Δεν είμαι πυρόπληκτος;». Απαντήστε του εσείς. Είναι ενδεχομένως ψηφοφόρος σας. Ιδού που σας οδήγησε η προεκλογική σας εφευρετικότης.
      Κύριε Υπουργέ, υπάρχουν και μία σειρά άλλα πράγματα τα οποία θα μπορούσε κάποιος να σκεφθεί, όπως αυτά τα επενδυτικά όρια. Έχετε ένα όριο υποβολής επενδυτικών σχεδίων. Λήγει. Καταλαβαίνω άλλα όρια που πρέπει να μην διαιωνίσουν καταστάσεις, ενδεχομένως παρασιτικές, που χρησιμοποιούν τις πυρκαγιές ως πρόσχημα, αλλά για τα επενδυτικά σχέδια, επιτέλους, δώστε μία παράταση. 
      Ξέρετε ότι συμβαίνουν πράγματα τα οποία είναι εξωφρενικά καμμία φορά σε αυτή τη χώρα. Εγώ γνωρίζω άνθρωπο ο οποίος σκόπευε να επενδύσει στον τουρισμό και την οινοποιία, για να κάνει ένα από αυτά τα οινοποιεία τουριστικού χαρακτήρα -και τα οποία ανθούν σε διάφορες περιοχές της Ελλάδας- στην πυρόπληκτη περιοχή. Παρά τις ζημιές που υπέστη, επιμένει στο σχέδιό του, αλλά δεν μπορεί να ολοκληρώσει την αγορά των ακινήτων τα οποία είναι στη διάθεσή του, διότι τα ακίνητα δεν έχουν κληρονομηθεί, δεν έχουν γίνει οι αποδοχές κληρονομίας και άλλα τέτοια. Τα δικαστήρια του δίνουν προθεσμίες ενάμισι και δύο ετών και ο άνθρωπος χάνει την προθεσμία που έχετε θέσει εσείς, για άλλους λόγους που δεν είναι αποτέλεσμα κάποιας δικιάς του υπαιτιότητας. Σας ερωτώ, λοιπόν, γιατί σε αυτόν τον επενδυτή, τον οποίο θα έπρεπε πολλαπλά να ενθαρρύνουμε, δεν του δίνετε και επί της συγκεκριμένης περιπτώσεως κάποια ευχέρεια; Γιατί τόση αυστηρότητα για τα όρια των επενδυτικών σχεδίων; Εκεί μπορείτε κάτι να κάνετε. Τίποτε δεν σας εμποδίζει.
      Κύριε Υπουργέ, επειδή «είθισται» να λέγεται από την κυβερνητική πλευρά ότι ασκούμε κριτική και μάλιστα καταλυτική κριτική -πράγμα που δεν εμποδίζει βέβαια τον φιλικό σας Τύπο να μας κοροϊδεύει ότι «δεν κάνουμε αρκετά καλή κριτική, ότι κοιμόμαστε, ότι έχουμε πάει βόλτα, ότι γυμναζόμαστε υπερμέτρως κ.λπ.»- εσείς λέτε συνήθως ότι η κριτική μας είναι μία κριτική που αμφισβητεί τα πάντα και δεν κάνουμε ποτέ καμμία πρόταση. 
      Εδώ, κάναμε τον κόπο και κάναμε πρόταση, αν και δεν μας έπεφτε λόγος στο κάτω-κάτω της γραφής, διότι ο ρόλος της Αξιωματικής Αντιπολίτευσης δεν είναι να κάνει προτάσεις. Ο ρόλος της είναι ακριβώς να κάνει κριτική, αυτό δηλαδή που εσείς αμφισβητείτε ως ρόλο στην Αντιπολίτευση. Κάναμε πρόταση, την έχετε στα χέρια σας, μπορείτε να τη δώσετε στους αξιόλογους συμβούλους σας να τη μελετήσουν, που διαθέτετε ως κρατική μηχανή και να μας δώσετε κάποτε μία απάντηση. Είναι καταπληκτικό ότι η Κυβέρνηση έχει πάρει την πρόταση του ΠΑΣΟΚ, εδώ και τόσον καιρό και δεν θεώρησε υποχρέωσή της να πάρει μία θέση επί της προτάσεως του ΠΑΣΟΚ, την οποία δεν σας διαβάζω τώρα εδώ για να εξοικονομήσω και τον δικό σας χρόνο και τον χρόνο του Κοινοβουλίου. Μπορείτε να πάρετε την πρόταση αυτή, να απορρίψετε τις προτάσεις μας, μπορείτε να τις διευρύνετε, μπορείτε να τις τροποποιήσετε, μπορείτε να μας πείτε ότι εν πάση περιπτώσει, έχει άλλη βάση η δική σας νοοτροπία και άλλη βάση η δική μας, αλλά μπείτε σε έναν διάλογο. 
      Τι είδους Κυβέρνηση είναι αυτή που όταν της ασκούμε κριτική και δεν κάνουμε προτάσεις, μας κατηγορεί γιατί δεν κάνουμε προτάσεις και όταν κάνουμε προτάσεις μας «γράφει στα παλαιότερα των υποδημάτων της»; Γιατί αυτό κάνετε εσείς αυτή τη στιγμή. 
      Σας καλώ, λοιπόν, να πάρετε την πρόταση του ΠΑΣΟΚ –όχι τώρα, όχι σήμερα κατ’ ανάγκη εσείς, νέος Υπουργός, αλλά στο μέλλον, γιατί θα επανέλθουμε, γιατί είμαι σίγουρος ότι ούτε σε έξι μήνες, ούτε σε έναν χρόνο θα έχουν λυθεί τα προβλήματα των πυρόπληκτων- ώστε να μπορέσετε να δείτε αν από εκεί μπορείτε να αντλήσετε ορισμένα επιχειρήματα για τους συναδέλφους σας και για τη δράση σας και να μας πείτε και εμάς μερικά επιχειρήματα εναντίον της προτάσεώς μας, για να δούμε εάν κάπου κάνουμε λάθος, να μην επιμένουμε σε αυτήν.
      Ευχαριστώ κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Πάγκαλο, ιδιαίτερα όσον αφορά τον χρόνο. 
Τον λόγο έχει ο κ. Αδρακτάς, για έξι λεπτά.
     ΠΑΝΑΓΙΩΤΗΣ ΑΔΡΑΚΤΑΣ: Κύριε πρόεδρε, κυρία και κύριοι συνάδελφοι, το καλοκαίρι του 2007 η πατρίδα μας πραγματικά  υπέστη ένα τεράστιο πλήγμα σε έκταση, σε ένταση και σε διάρκεια, που τα τελευταία εκατό χρόνια δεν είχε προηγούμενο. 
     Εκεί, η Κυβέρνηση κλήθηκε πραγματικά να απαντήσει σ’ αυτήν τη μεγάλη πρόκληση και απάντησε άμεσα και θετικά. Από την πρώτη κιόλας στιγμή βρέθηκε κοντά σε όλους   τους πυρόπληκτους νομούς και πολίτες. Δυστυχώς, χάσαμε και ανθρώπινες ζωές που με ό,τι και αν κάναμε και ό,τι και αν κάνουμε δεν μπορούμε να τους επαναφέρουμε. Η Κυβέρνησή μας, όμως, έδειξε και κοινωνική ευαισθησία και αποτελεσματικότητα. Και ήταν ένα στοίχημα για την Κυβέρνηση να πετύχει την άμεση ανακούφιση των συμπολιτών μας, την άμεση αντιμετώπιση των μεγάλων ζημιών, αλλά και τη δρομολόγηση της λύσης των προβλημάτων που δημιουργήθηκαν από τις μεγάλες πυρκαγιές.
     Δεν ήταν επικοινωνιακό τέχνασμα, όλα τα Υπουργεία με τον ίδιο τον Πρωθυπουργό να επισκέπτεται τους νομούς από το ίδιο βράδυ των μεγάλων πυρκαγιών. Έδρασαν ουσιαστικά για την ανακούφιση των συμπολιτών μας.
     Ανέφερε με πολύ επάρκεια ο εκπρόσωπος της Κυβέρνησης, ο Υφυπουργός ο κ. Μπούρας και έδωσε όλα τα στοιχεία σχετικά με αυτά που από την πρώτη στιγμή δόθηκαν στους συμπολίτες μας, στους πάσχοντες .
     Είναι μεγάλη πραγματικά η συνεισφορά της Κυβέρνησης. Και θέλω να θυμίσω, για να αντιληφθούμε τη διαφορά και να δούμε παλαιότερες πρακτικές -και έχει πολύ μεγάλη σημασία, γιατί εύκολη είναι η κριτική- να δούμε συμπεριφορές προηγούμενων ετών μετά την μεταπολίτευση και ακόμη πριν. Πότε το κράτος στάθηκε αρωγός τόσο κοντά στον πολίτη και με πρωτόγνωρα μέτρα; Δεν έδωσε αρωγή. Όλοι οι συμπατριώτες μου, κυρίως στην Ηλεία που είναι μια σεισμόπληκτη περιοχή, ακόμη πληρώνουν την αρωγή των σεισμοδανείων. Ήταν 30% η δωρεάν, τα υπόλοιπα ήταν άτοκα δάνεια και τα πληρώνουν για χρόνια ολόκληρα. Θυμίζω και στους συμπατριώτες μου συναδέλφους τι δόθηκε το 1992 στους μεγάλους σεισμούς στην Ηλεία, στον Πύργο. 
     Άκουσα μεγάλη «σπέκουλα» για τα τριχίλιαρα. Κύριοι συνάδελφοι, σε εκείνο το μέτρο πραγματικά κρίθηκε η αξιοπιστία της Κυβέρνησης και η πρόθεση να εμπιστευτεί τους πολίτες να δημιουργήσει επιτέλους αυτήν την αμφίδρομη εμπιστοσύνη που έχει χαθεί. Και το πέτυχε. 
     Άκουσα αιτιάσεις γιατί δεν δόθηκαν τα τριχίλιαρα να μοιραστούν από τους Δήμους. Το θέμα δεν είναι, κύριε συνάδελφε, γιατί ήταν ΠΑΣΟΚ δεν ήταν το πρόβλημά μας αυτό. Γνωρίζουμε πως λειτουργεί η Τοπική Αυτοδιοίκηση. Και αυτό είναι πραγματικά για το οποίο αντέδρασαν οι Δήμοι, που αντί να φροντίζουν να κινητοποιούν τις ομάδες του πληθυσμού και τις υπηρεσίες τους για την πυρόσβεση, έβγαιναν στα κανάλια να διεκδικούν τα τριχίλιαρα για να κάνουν εκείνη τη στιγμή μικροπολιτική. Και η Κυβέρνηση απάντησε με υπευθυνότητα, με μία  υπογραφή. Έτσι εμπιστεύεται τον πολίτη. Και επιτέλους, έτσι πρέπει να γίνει. Πρέπει να αρχίσει αυτή η αλληλοεμπιστοσύνη Κυβέρνησης, πολιτείας και πολίτη, που έχει χαθεί επί τόσα χρόνια. Και με μία, λοιπόν, υπεύθυνη δήλωση, ξεκάθαρη, εδικαιούτο να πάρει ο πολίτης το τριχίλιαρο, το πεντοχίλιαρο, το δεκαχίλιαρο. Πρόκειται για μεγάλα νούμερα. Αυτά είναι 261.000.000 ευρώ και για την Ηλεία ειδικότερα 115.000.000 ευρώ. Και ανταποκρίθηκαν οι πολίτες με υπευθυνότητα, κύριε συνάδελφε. Το 92% των συμπολιτών μας το πήραν δικαιωματικά και αυτό έχει μπει πλέον στο αρχείο.
      Είναι σπέκουλα και μάλιστα κάποιοι στην Ηλεία προσπαθούν να σπεκουλάρουν για το τριχίλιαρο. Το 92% έχει μπει στο αρχείο του Υπουργείου Οικονομικών, το πήραν δικαιωματικά. Υπάρχει ένας αριθμός μικρός, ο οποίος πραγματικά δεν τήρησε την εμπιστοσύνη που του έδειξε η Κυβέρνηση. Πιστεύω ότι αν –ό μη γένοιτο- χρειαστεί, την άλλη φορά δεν θα υπάρχει ούτε αυτό το ποσοστό. Ξεκινήσαμε και πετύχαμε. Και πραγματικά εμπιστευόμενοι τους πολίτες, αυτοί ανταποκρίθηκαν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Όσον αφορά στο τι έχει γίνει μέχρι σήμερα, τα νούμερα που ακούστηκαν από τον Υπουργό δεν είναι όλα. Δυστυχώς δεν έχω το χρόνο να απαριθμήσω σε όλα τα επίπεδα τι δόθηκαν. Πραγματικά, η αρωγή είναι μεγάλη. Πραγματικά η Κυβέρνηση στάθηκε κοντά στον πυρόπληκτο και του έδωσε για πρώτη φορά να χτίσει το σπίτι του, χωρίς να πληρώσει μία δραχμή. Και ήρθαν και οι σεισμοί ιδιαίτερα στην Ηλεία και τότε έλεγε η Αντιπολίτευση, «το έκανε προεκλογικά για τις πυρκαγιές». Το έκανε και για τους σεισμούς. Πήρε τα ίδια μέτρα, έδωσε τα ίδια χρήματα και αποκαθιστά για πρώτη φορά στην ιστορία του ελληνικού έθνους τα σεισμόπληκτα και όχι μόνο αυτά που κατεστράφησαν, τα κατεδαφιστέα, αλλά και αυτά που έπαθαν ρωγμές ή ζημιές επανορθωτέες. Τα πληρώνει όλα το ελληνικό κράτος για πρώτη φορά.
      Δεν λέω και δεν θέλω να είμαι απ’ αυτούς που λένε ότι τα λύσαμε όλα. Κύριε συνάδελφε, έχουμε δρόμο. Όμως, αν δείτε προσεκτικά τα μέτρα που έχουμε πάρει, τα χρήματα που έχουμε διαθέσει μέχρι σήμερα, υπάρχει όχι απλώς η πρόθεση, αλλά φαίνονται τα αποτελέσματα των πολιτικών μας.
      Και βεβαίως. πολύ σύντομα ελάτε να δείτε τους πυρόπληκτους νομούς, αλλά να τους επισκεφθούμε μαζί. Και να σας πω, κύριε Κοινοβουλευτικέ Εκπρόσωπε του ΠΑΣΟΚ, συγκεκριμένα χωριά ολόκληρα που έχουν αποκατασταθεί, σπίτια που έχουν ξαναρχίσει να χτίζονται.  Έχω τα στοιχεία από το ΤΑΠ για να τα καταθέσω επίσημα….
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, έχει εξαντληθεί ο χρόνος σας.
      ΠΑΝΑΓΙΩΤΗΣ ΑΔΡΑΚΤΑΣ: Το ξέρω, αλλά θα ήθελα ένα λεπτό. 
      ΠΡΟΕΔΡΕΥΩΝ (Ιωάννης Δραγασάκης): Όχι. Δεν υπάρχει δευτερολογία. Με φέρνετε σε δύσκολη θέση. Δεν υπάρχει δυνατότητα να μιλάμε όσο θέλουμε. 
      ΠΑΝΑΓΙΩΤΗΣ ΑΔΡΑΚΤΑΣ: Να καταθέσω  όσα λοιπόν δόθηκαν από το ΤΑΠ, πού πήγαν τα χρήματα.	  
       (Στο σημείο αυτό ο Βουλευτής κ. Παναγιώτης Αδρακτάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Και είναι λυπηρό να ακούω ότι για ένα λύκειο δόθηκαν 17.000 ευρώ από το Ταμείο Αλληλεγγύης σε έναν πυρόπληκτο δήμο και αυτό να ασκείται ως κριτική στον Πέτρο Μολυβιάτη. Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο κ. Τσούκαλης, Κοινοβουλευτικός Εκπρόσωπος του Συνασπισμού Ριζοσπαστικής Αριστεράς για έξι λεπτά.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
      Κύριε Υπουργέ, ως Βουλευτής ενός πυρόπληκτου και σεισμόπληκτου νομού, όπως είναι αυτός της Αχαΐας, αλλά και έχοντας νομίζω μία αρκετά αντιπροσωπευτική εικόνα του όμορου Νομού Ηλείας, έχω την υποχρέωση σήμερα σ’ αυτήν εδώ την Αίθουσα να μεταφέρω την οργή και την αγανάκτηση όλων των κατοίκων, των πολιτών των δύο συγκεκριμένων νομών. Και δεν μπορώ να μην αντιστρέψω την αναφορά του Κοινοβουλευτικού σας Εκπροσώπου, αν πράγματι μας διαβεβαιώνει ότι αυτήν τη στιγμή οι Ηλείοι ανεξαρτήτως κόμματος έχουν έστω και κατ’ ίχνος ικανοποίηση από τις πολιτικές της Κυβέρνησής σας. 
      Παρακολούθησα με πάρα πολύ μεγάλη προσοχή την εισήγησή σας και πράγματι έγινε μία πολύ καλή προσπάθεια, επαινετή προσπάθεια εκ μέρους των συνεργατών σας να σας καταγράψουν μέσα σε μία εισήγηση είκοσι πέντε λεπτών πολλά νούμερα και πολλά στοιχεία, τα οποία κατά την άποψή σας τεκμηριώνουν τη θέση της Κυβέρνησής σας όσον αφορά το χρέος της και την υποχρέωσή της απέναντι σ’ αυτές τις περιοχές. Όμως, κύριε Υπουργέ –και σας δικαιολογώ απολύτως ως νέο Υπουργό- δυστυχώς από την εισήγησή σας φάνηκε ότι η Κυβέρνηση δεν έχει κατανοήσει το τι συνέβη τον Αύγουστο του 2007. 
      Κύριε Υπουργέ, αυτό που συνέβη τον Αύγουστο του 2007 δεν είναι μία φυσική καταστροφή. Είναι η μεγαλύτερη καταστροφή που έχει υποστεί αυτή εδώ η χώρα μετά το Β΄ Παγκόσμιο Πόλεμο.
      Κύριε Υπουργέ, δεν ήταν απλώς μια φυσική καταστροφή. Οι συγκεκριμένες πυρκαγιές κατέστρεψαν ολόκληρο τον κοινωνικό, παραγωγικό, πολιτισμικό και περιβαλλοντικό ιστό σχεδόν της μισής Πελοποννήσου και βέβαια ενός μεγάλου τμήματος της Εύβοιας. Αυτό, λοιπόν, το οποίο απαιτούσαν οι τοπικές κοινωνίες και οι φορείς τους δεν ήταν μία επιδοματική πολιτική, κύριε Υπουργέ. Δεν ήθελαν απλώς και μόνον τα τριχίλιαρα, δεν ήθελαν απλώς και μόνον την παράταση καταβολής του ΦΠΑ ή την παράταση καταβολής των δόσεων του φόρου εισοδήματος. Αυτό το οποίο απαιτούσαν οι φορείς από την πρώτη στιγμή ήταν να ανταποκριθεί η πολιτική της Κυβέρνησης στο σπαρακτικό μήνυμα του Πρωθυπουργού αμέσως μετά τις πυρκαγιές. Και το σπαρακτικό μήνυμα, κύριε Υπουργέ, ποιο ήταν; «Κανείς δεν έχει το δικαίωμα να πληγώνει το περιβάλλον. Κανείς δεν έχει το δικαίωμα να δηλητηριάζει τις ψυχές των Ελλήνων. Κανείς δεν έχει το δικαίωμα να καταστρέφει την  πατρίδα μας. Η πατρίδα ανήκει σε όλους, ανήκει στις επόμενες γενιές. Έχουμε χρέος να την προστατεύσουμε με αυτοθυσία. Τούτες τις πολύ δύσκολες ώρες ενώνω μαζί σας τη φωνή μου, ενώνω μαζί σας την ψυχή μου». Αυτό το μήνυμα περιγράφει μία αντίληψη ολοκληρωτικής ανασυγκρότησης, αναγέννησης αυτής της περιοχής και εσείς μας αραδιάσατε εδώ νούμερα για επιδόματα. Εξήγγειλε το ολοκληρωμένο πρόγραμμα ανασυγκρότησης, ένα πρότυπο πρόγραμμα ανασυγκρότησης, το οποίο ζητούσαν όλες οι πολιτικές δυνάμεις, όλοι οι φορείς, ένα πρόγραμμα ανασυγκρότησης που να είναι πραγματικά πρότυπο για όλη την Ελλάδα, για όλη την Ευρώπη, έτσι το θεωρούσαμε τότε, στον αγροτικό τομέα, στον παραγωγικό τομέα, στις υποδομές, στο περιβάλλον, στην αναγέννηση του περιβάλλοντος, στον πολιτισμό. Και εσείς, αντί για το πρόγραμμα αυτό, αρκεστήκατε σε επιδοματική πολιτική. Πότε ανακοινώθηκε το πρόγραμμα αυτό, κύριε Υπουργέ; Στις 8/11/2008, αν θυμάμαι καλά, δεκατρείς μήνες μετά την καταστροφή. Και θέλετε να σας πω και κάτι άλλο; Στις 8 Ιουνίου του 2008 οι δυο νομοί, η Αχαΐα και η Ηλεία, υπέστησαν μια επιπλέον καταστροφή. Και ξέρετε ποιο ήταν το ειρωνικό και τραγικό συγχρόνως; Ότι τα τμήματα των δυο αυτών νομών που δεν ήταν πυρόπληκτα είναι αυτήν τη στιγμή σεισμόπληκτα. Στις 9 Ιουνίου ο κ. Παυλόπουλος υποσχέθηκε στην Αδραβίδα ενώπιον όλων των φορέων ότι θα υποβάλει στην Εθνική Αντιπροσωπεία αλλά και προς τους φορείς ολοκληρωμένα προγράμματα ανασυγκρότησης και των δυο νομών, όχι των πυρόπληκτων μόνο περιοχών. Και αντ’ αυτού παρουσίασε το σχέδιο αυτό, το οποίο εσείς σήμερα παρουσιάζετε ως το ολοκληρωμένο. 
      Εμείς είμαστε πάρα πολύ ανεκτικοί απέναντι στην Κυβέρνηση, κύριε Υπουργέ. Επισκεπτόμασταν την περιοχή και καταθέταμε προτάσεις και οι προτάσεις ήταν ολοκληρωμένες μέσα σ’ αυτήν την φιλοσοφία και το περιεχόμενο το οποίο σας ανέφερα προηγουμένως. Ζητήσαμε ειδικό πρόγραμμα περιφερειακής ανάπτυξης, το οποίο θα έπρεπε να ενταχθεί στο Γ’ Κοινοτικό Πλαίσιο Στήριξης με όσα κονδύλια μπορούσαμε να έχουμε την περίοδο εκείνη και τα υπολειπόμενα του Γ΄ Κοινοτικού Πλαισίου Στήριξης και συγχρόνως με αυτό το πρόγραμμα προτείναμε συγκρότηση ειδικού φορέα ανασυγκρότησης, διακριτού, ανεξάρτητου, έστω και στην αρμοδιότητα Υφυπουργού, αποκλειστικά, όμως. Κάποιες άλλες εποχές είχαμε Υπουργείο Ανασυγκρότησης. Αυτήν τη φορά δεν τολμήσατε να κάνετε αυτόν τον φορέα. Είχαμε προτείνει επιπλέον να υπάρξει ειδική πρόβλεψη στο Εθνικό Χωροταξικό Σχέδιο. 
      Κύριε Υπουργέ, το Νοέμβριο του 2007 η συνάδελφός μας η κ. Φιλίνη πρότεινε να εφαρμόσετε, να ενεργοποιήσετε το άρθρο 11 του ν. 2742/1999 όσον αφορά το χωροταξικό σχεδιασμό αειφόρου ανάπτυξης με Κοινές Υπουργικές Αποφάσεις, ειδικών χωρικών παρεμβάσεων σε περιοχές που παρουσιάζουν έκτακτες και απρόβλεπτες ανάγκες. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΝΙΚΟΛΑΟΣ ΤΣΟΥΚΑΛΗΣ: Υπάρχει θεσμικό πλαίσιο. Δεν το κάνατε. 
      Και θέλω να μου απαντήσετε στο εξής, κύριε Υπουργέ, επειδή λέτε ότι κάνετε συγκεκριμένα πράγματα. Δεκαπέντε πρότυπες μελέτες για οικίες έχουν εκπονηθεί από μια ταλαντούχο ομάδα του Εθνικού Μετσοβείου Πολυτεχνείου. Ολοκληρώθηκαν το καλοκαίρι του 2008. Μπορείτε να μου πείτε πόσες κατοικίες έχουν ανεγερθεί βάσει αυτής της ειδικής μελέτης πρότυπων οικισμών; Το ανέφερε ο κ. Αδρακτάς προηγουμένως αλλά δεν μας είπε τον αριθμό. 
      ΠΑΝΑΓΙΩΤΗΣ ΑΔΡΑΚΤΑΣ: Όσοι ζήτησαν πήραν. 
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο Κοινοβουλευτικός Εκπρόσωπος του ΛΑΟΣ κ. Βορίδης.
      ΜΑΥΡΟΥΔΗΣ ΒΟΡΙΔΗΣ: Ξεκινώντας να ευχηθώ και δημοσίως από του Βήματος αυτού στον κύριο Υφυπουργό καλή θητεία. Ιδιωτικώς έχω ήδη ευχηθεί. Είναι πάντως χαρά μας το ότι εκ της περιφερείας της δικής μας παραμένουν δυο Υπουργοί στην Κυβέρνηση και δεν έχει μειωθεί αυτός ο αριθμός.
      Μιλώντας για το συγκεκριμένο επιτρέψτε μου να πω δυο πράγματα εισαγωγικά. Αυτή η μεγάλη καταστροφή αποτελεί τη δυνατότητα αφ’ ενός να επιδείξει η πολιτεία τον κατ’ εξοχήν χώρο στον οποίο πρέπει να εκφράσει την κοινωνική αλληλεγγύη. Ακριβώς αυτός ο χώρος δημιουργήθηκε τη στιγμή που υπήρξε η καταστροφή, το πρόβλημα, το έκτακτο γεγονός και υπ' αυτήν την έννοια είναι κατ’ εξοχήν ο χώρος που η συνδρομή της πολιτείας είναι δικαιολογημένη.
      Δεύτερον, ότι αυτή η καταστροφή έδινε και μια δυνατότητα στην Κυβέρνηση να ξανασκεφθεί τις αναπτυξιακές προοπτικές αυτής της συγκεκριμένης περιοχής. Δεν είναι κακή η επιδοματική πολιτική ούτε η ενίσχυση στο πρόβλημα άμεσα αλλά βεβαίως είναι σημαντικό να μπορούσαν να υπάρξουν σχεδιασμοί συλλογικοί οι οποίοι θα περιείχαν το όραμα και την ελπίδα για μια εξέλιξη και ανάπτυξη αυτής της περιοχής που έπαθε αυτή τη ζημιά. Κατά σύμπτωση στην άρτι δημοσιευθείσα έκθεση του ελληνικού εμπορίου για το 2008 διαβάζω ότι στην περιφέρεια Πελοποννήσου έχουν έδρα εκατόν ενενήντα μια εμπορικές εταιρείες ΑΕ και ΕΠΕ ποσοστό μόλις 2,1% του συνόλου. Το δε ενεργητικό τους αντιστοιχούσε στο 0,7% του συνολικού ενεργητικού και οι πωλήσεις τους στο 1% των συνολικών πωλήσεων. Δηλαδή ούτως ή άλλως είναι μια περιφέρεια με πολύ περιορισμένη δραστηριότητα.
      Ερχόμενος ειδικότερα στο θέμα θα πω το εξής: Όπως ξέρετε εγώ δεν είμαι Βουλευτής νομού εκ των πυροπλήκτων. Πάρα ταύτα έχω ήδη καταθέσει οκτώ ερωτήσεις οι οποίες έχουν σχέση με αυτό το ζήτημα κυρίως γιατί δεχόμαστε οχλήσεις από τους φορείς και από πρόσωπα και από την αυτοδιοίκηση, από ανθρώπους οι οποίοι κατήγγειλαν δυσλειτουργία στο συγκεκριμένο ζήτημα. Θέλω να σας πω ποιες ήταν οι ερωτήσεις που έκανα. Για το θέμα του ΕΛΓΑ Τριπόλεως και των καταμετρήσεων που έχει κάνει ακόμα δεν έχω λάβει καμμία απάντηση. Για τα ζητήματα τα οποία αφορούσαν τις αποζημιώσεις και σε αποκαταστάσεις του ζωικού κεφαλαίου και των γεωργικών περιοχών έλαβα μια απάντηση η οποία ουσιαστικά λέει ότι ο ΕΛΓΑ κατανοεί πλήρως τα προβλήματα που αντιμετωπίζουν οι παραγωγοί αλλά ωστόσο δεν μπορεί να τροποποιήσει τους όρους και τις προϋποθέσεις χορήγησης των ενισχύσεων οι οποίες καταβάλλονται σύμφωνα με τις κοινοτικές κατευθυντήριες γραμμές για τη γεωργία και τον κανονισμό κρατικών οικονομικών ενισχύσεων. 
      Στην πραγματικότητα αυτή η απάντηση που δίνει ο ΕΛΓΑ λέει ότι ούτε λίγο ούτε πολύ λυπούμαστε πάρα πολύ που δεν μπορούμε να ικανοποιήσουμε τα συγκεκριμένα αιτήματα των γεωργών πλην, όμως, μας δεσμεύουν οι κοινοτικές κατευθυντήριες γραμμές. Επομένως επικαλούμενοι κοινοτική νομοθεσία καταλήγουμε –και αυτό είναι σημαντικό για να συμφωνήσουμε όλοι και η Κυβέρνηση- ότι πάντως δεν υπήρξε αποτελεσματικός ο τρόπος των αποζημιώσεων.
      Σε σχέση με τις αποζημιώσεις των επιχειρήσεων έχω καταθέσει δύο ερωτήσεις για τις πυρόπληκτες επιχειρήσεις, όπου η μόνη απάντηση την οποία πρακτικώς έλαβα, παρά τις διαμαρτυρίες των συγκεκριμένων επιχειρηματιών, ήταν ότι πρόκειται να επιδοτηθούν κάποιοι άνεργοι. Μα το ζήτημα, όπως αντιλαμβάνεστε, στις καταστραφείσες επιχειρήσεις είναι πρωτίστως και κυρίως να επιχορηγηθεί η δυνατότητα της λειτουργίας τους και όχι απλώς να δοθεί κάποιο επίδομα ανεργίας. Αν έχει καταστραφεί μια επιχείρηση βεβαίως υπάρχει το ζήτημα του να φροντιστεί και να τακτοποιηθεί ο άνεργος εργαζόμενος, γιατί κατεστράφη η επιχείρηση, αλλά το μείζον είναι να εξασφαλιστεί η παραγωγική δομή. 
	Περαιτέρω, επιτρέψτε μου να πω ότι επίσης εκείνο το οποίο είναι πολύ σημαντικό σ’ ένα συνολικό σχέδιο ανάπτυξης της περιοχής είναι το πώς θα εξασφαλιστεί η επαναλειτουργία της, πώς θα εξασφαλιστεί το φυσικό της περιβάλλον. Εγώ, ολοκληρώνοντας αυτή την σύντομη τοποθέτηση για ένα μεγάλο ζήτημα, θα δεχθώ ότι το συγκεκριμένο Ταμείο, το οποίο αφορά τα ζητήματα της ανακατασκευής κυρίως των οικιών, σε μεγάλο βαθμό έχει λειτουργήσει. Όμως, ξαναλέω ότι το μεγάλο ζήτημα δεν ήταν αυτό. Το μεγάλο ζήτημα είναι το πώς θα αναπτυσσόταν η περιοχή. 
	Σε ό,τι αφορά δε τα τριχίλιαρα επιτρέψτε μου να πω ότι συμβαίνει και το εξής παράδοξο. Ζητούνται δικαιολογητικά απ’ αυτούς που τα έχουν λάβει, καθυστερούν να τα προσκομίσουν ή όταν τα προσκομίζουν αυτά δεν κρίνονται ικανοποιητικά και, επειδή παρέρχεται μία προθεσμία, διαβιβάζεται ο φάκελος στην Εισαγγελία, με αποτέλεσμα ακόμη κι όταν εκ των υστέρων προσκομισθούν ή ακόμη κι όταν εκ των υστέρων επιστραφούν τα χρήματα, να ασκούνται ποινικές διώξεις ή να διενεργούνται προκαταρκτικές εξετάσεις και άνθρωποι οι οποίοι ουδέποτε είχαν εμπλοκή με το νόμο ή ουδέποτε θέλησαν να κοροϊδέψουν οιονδήποτε να βρίσκονται με τον κίνδυνο να βρεθούν κατηγορούμενοι. Εκεί αν μη τι άλλο θα έπρεπε να υπάρχει μεγαλύτερη ευαισθησία, ειδικά για ανθρώπους που έχουν υποστεί αυτή τη συγκεκριμένη πίεση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Και τελειώνω, κύριε Πρόεδρε, λέγοντας το εξής. Πάντως αν τα πράγματα ήταν τόσο ευτυχή για τη συγκεκριμένη περιοχή και το συγκεκριμένο αναπτυξιακό σχέδιο της Κυβερνήσεως είχε λειτουργήσει, τότε διερωτώμαι: γιατί τα καθαρά κέρδη των εμπορικών επιχειρήσεων μειώθηκαν κατά 18,7%; Γιατί αυτή η μείωση των καθαρών κερδών οδήγησε σε σημαντική πτώση αποδοτικότητας των ιδίων κεφαλαίων σε 11,6%; Γιατί αυξήθηκε το μερίδιο των τραπεζικών υποχρεώσεων κατά 40,2%; Γιατί τα ίδια κεφάλαιά τους διευρύνθηκαν μόνο κατά 4,3%, ενώ οι υποχρεώσεις σημείωσαν σημαντική άνοδο της τάξης του 22,8%; Τούτο σημαίνει ένα πράγμα -και με αυτό κλείνω, κύριε Πρόεδρε, και ευχαριστώ για την ανοχή σας- ότι δυστυχώς, παρά το ότι προφανώς έχουν γίνει κάποιες προσπάθειες, αυτές οι προσπάθειες δεν ήσαν αρκετές, δεν ήσαν πλήρεις, δεν ήσαν στη σωστή κατεύθυνση και επομένως η περιοχή παραμένει σε μια βαθιά κρίση και επομένως παραμένει ζητούμενο η αντιμετώπιση των συνεπειών αυτής της μεγάλης καταστροφής. 
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Βορίδη. 
      Το λόγο έχει ο κ. Κουτσούκος για να δευτερολογήσει.	Έχετε τρία λεπτά, κύριε συνάδελφε. 
	ΓΙΑΝΝΗΣ ΚΟΥΤΣΟΥΚΟΣ: Αυστηρή εφαρμογή!
 	Κύριε Υπουργέ, με την τοποθέτησή σας επιβεβαιώσατε τα επιχειρήματα που έχουμε αναπτύξει στην επερώτησή μας. Διότι αυτά που μας είπατε, τα νούμερα που μας διαβάσατε δεν έχουν πραγματικούς αποδέκτες. Δεν μπορείτε να μας πείτε, για παράδειγμα, ποιοι είναι οι πολίτες που έλαβαν αυτές τις αποζημιώσεις. Η πραγματικότητα είναι ότι δεν τις έχουν λάβει. Διότι, όπως σας είπα, δεν είναι μόνο το γεγονός ότι συμψηφίστηκαν με τις προκαταβολές. Είναι επίσης το γεγονός ότι εκκρεμούν χιλιάδες ενστάσεις κι ότι λόγω της γραφειοκρατίας αδυνατούν να ολοκληρώσουν τη διαδικασία καταβολής των αποζημιώσεων κυρίως όσον αφορά στο πάγιο κεφάλαιο. Δεν μας είπατε αυτά που  παρουσιάσατε ως έργα σε ποιες περιοχές έχουν γίνει. Προφανώς μιλάτε για έργα που είναι στα χαρτιά. Εγώ δεν ξέρω κανένα μεγάλο έργο που να γίνεται στους πυρόπληκτους νομούς και στην Ηλεία συγκεκριμένα, στην οποία εκλέγομαι, και να περιλαμβάνεται σ’ αυτό το πρόγραμμα που μας διαβάσατε. Είναι μια έκθεση ιδεών. 
	Δεν μας είπατε τι θα γίνει με τις πυρόπληκτες επιχειρήσεις. Σας το έθεσα. Είναι χίλιες επιχειρήσεις. Δεν έχουν πάρει ούτε ένα ευρώ αποζημίωση. Τους παραπέμπετε στις τράπεζες, για να κερδοσκοπήσουν οι τράπεζες και να πληρώσει το ελληνικό δημόσιο το επιτόκιο. 
	Μας είπατε ότι δώσατε παράταση στα χρέη και αναστείλατε τους πλειστηριασμούς. Αλλά αυτά έληξαν. Και όταν οι επιχειρήσεις δεν έχουν πάρει τις αποζημιώσεις και όταν οι αγρότες δεν έχουν εισπράξει τις αποζημιώσεις, δεν μπορεί να καταβάλουν. Και σας λέμε: δώστε μια καινούργια παράταση ώσπου να διεκπεραιώσετε αυτή τη διαδικασία. 
      Δεν μας είπατε επίσης τι έγινε με τα αντιδιαβρωτικά. Εδώ έχουμε έγκριτους επιστήμονες, όπως ο κ. Λέκκας, ο οποίος λέει ότι τα όποια αντιδιαβρωτικά ήταν έργα βιτρίνας και έτσι με την πρώτη βροχή γέμισαν οι δρόμοι λάσπες, κατέρρευσαν οικοδομήματα και κινδύνευσαν πολίτες. 
      Μας είπατε ότι με βάση τα στοιχεία του κ. Μολυβιάτη περίπου επτακόσια σπίτια έχουν ενταχθεί στο πρόγραμμα. Σας είπα ότι μόνο 44.000.000 ευρώ είναι τα χρήματα που έχουν εκταμιευθεί. Και για να μην παρασύρεστε κι εσείς πάλι από τα χαρτιά, σας λέω ότι μόνο είκοσι σπίτια έχουν ολοκληρωθεί. Τα υπόλοιπα είναι σε μια διαδικασία, η οποία είναι ατελέσφορη και χρονίζει. 
      Έχουν περάσει δεκαεπτά μήνες. Κανένα επενδυτικό σχέδιο δεν έχει υλοποιηθεί. Μένουν στα γρανάζια της γραφειοκρατίας στις περιφέρειες, με αποτέλεσμα να μην έχει γίνει καμμία επένδυση.
      Μας είπατε ανακρίβειες ότι δίνετε ζωοτροφές από τον Οκτώβρη. Προφανώς, αναφέρεστε στον Οκτώβρη του 2007. Σας ενημερώνω, λοιπόν, ότι το πρόγραμμα χορήγησης ζωοτροφών τελείωσε το Φλεβάρη του 2008. 
      Δεν μας είπατε τίποτα για τα περίφημα τριχίλιαρα. Πώς θα λήξει επιτέλους αυτή η διελκυστίνδα, στην οποία έχετε βάλει τους πραγματικούς πυρόπληκτους; Είναι το 30% των πυρόπληκτων της Ηλείας, στους οποίους έχουν σταλεί ειδοποιητήρια. Είκοσι χιλιάδες διεκπεραιώθηκαν, δέκα χιλιάδες είναι που έχουν πάρει ειδοποιητήρια. Πρέπει να λήξει αυτή η ιστορία με τακτοποίηση των τυπικών ζητημάτων, τα οποία έχουν προκύψει αναζητώντας τους παράνομους, αναζητώντας αυτούς που εκμεταλλεύθηκαν μια διαδικασία διάτρητη, η οποία μας εξέθεσε ως χώρα. 
      Δεν μας απαντήσατε πού τοκίζονται τα 142.000.000 ευρώ που είναι υπόλοιπο στο Ταμείο του κ. Μολυβιάτη. Διότι δεν πιστεύω εν όψει εκλογών να χρησιμοποιήσετε αυτά τα χρήματα για τέτοιους σκοπούς, όπως έχετε μάθει μέχρι σήμερα. 
      Δεν μας είπατε τίποτα για τις περιοχές «NATURA» που δεν έχετε κάνει καμμία παρέμβαση. Δεν μας είπατε τίποτα για την επιδότηση ενοικίου, την οποία διεκδικούν πάρα πολλοί συμπολίτες μας. 
      Κύριε Υπουργέ, πρέπει να ξέρετε ότι από τους χίλιους πεντακόσιους στάβλους, μόνο δεκαοκτώ έχουν προχωρήσει γιατί είναι μεγάλο το κόστος. Διότι πρέπει να βάλει χρήματα ο άλλος από την τσέπη του, διότι δεν έχει ζώα, δεν έχει πού να τα βοσκήσει.
      Επομένως όλα αυτά που μας διαβάσατε είναι μια έκθεση ιδεών στα χαρτιά, είναι μία πολιτική αναποτελεσματική και ατελέσφορη, η οποία έχει οδηγήσει στην απελπισία τους πυρόπληκτους. Γι’ αυτό διαμαρτύρονται, γι’ αυτό είναι στους δρόμους και γι’ αυτό δεν ελπίζουν πια τίποτα από εσάς και ζητούν μια άλλη πολιτική, σαν αυτή που έχει καταθέσει το ΠΑΣΟΚ με το πρόγραμμά του, που είναι και η μόνη στην οποία ελπίζουν. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Κουτσούκο. 
      Ορίστε, κύριε Υφυπουργέ, έχετε το λόγο. Αρκούν πέντε λεπτά;
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Επειδή έκανα κατάχρηση του χρόνου στην πρωτολογία μου, θα υπακούσω στις εντολές του Προεδρείου.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Εξάλλου, πολλοί οι ερωτώντες, λίγοι αυτοί που έμειναν να παρακολουθήσουν τις απαντήσεις. 
      Βέβαια, αν και έπρεπε να ξεκινήσω από τον κ. Πάγκαλο, –για να μην ξεχάσω- κύριε Κουτσούκο, ειλικρινά σας λέω ότι είναι αναλυτικό το δικό μου σημείωμα και αναλυτικά τα όσα ανέφερα. Μάλιστα, αν κάτι αμφισβητείται, είμαι στη διάθεσή σας και να σας απαντήσω και προφορικώς και γραπτώς και επισήμως και όπως θέλετε. 
      Πρέπει να σας πω ειλικρινά πως μηδενίσατε τα πάντα. Εγώ ήμουν αναλυτικός. Φαίνεται ότι η επανάληψη είναι μήτηρ της μαθήσεως, αλλά δεν έχω χρόνο να τα επαναλάβω με νούμερα και με κόμματα. Εγώ δεν είπα περίπου, είπα ακριβώς τι έγινε για τις επιχειρήσεις, τι έγινε για τις κατοικίες.
      Επειδή τελευταία μιλήσατε για το θέμα των ζωοτροφών, πρέπει να σας πω ότι έχω εδώ το έγγραφο του περιφερειάρχη –επειδή μιλάμε για την Ηλεία, γιατί αυτή τη στιγμή την Ηλεία αναφέρατε- που λέει ότι η διανομή των ζωοτροφών έγινε από τη Νομαρχία Ηλείας. Έχουν διατεθεί –διαβάζω ακριβώς- μέχρι τις 24.4.2008 ζωοτροφές (καλαμπόκι, φυράματα) αξίας 4.147.890 ευρώ. Έχουν ήδη δοθεί στη νομαρχία τάδε, τάδε και αναφέρει και άλλα ποσά από τον Οργανισμό Γάλακτος κ.λπ..
      Λέει επίσης ότι το εν λόγω Υπουργείο Αγροτικής Ανάπτυξης έχει ζητήσει αναλυτική αναφορά για τη διανομή και το είδος των ζωοτροφών μέχρι σήμερα από τη νομαρχία –γεγονός που έγινε- ώστε να κριθεί αν και για πόσο χρόνο πρέπει να συνεχιστεί η διανομή των ζωοτροφών και από τις 13.10.2008 άρχισε η διανομή ζωοτροφών. 
      Γι’ αυτά που ισχυρίζεστε, αν επιμένετε, ελάτε ξανά –δεν έχω άλλο τρόπο να σας πείσω- να τα δείτε. 
      Θέλετε να σας πω μία πλειάδα έργων αναλυτικά; Δεν είναι αυτός ο στόχος της επερώτησης. Εδώ θα έπρεπε να έχω δυο μέρες για να απαντάω. Να σας πω για τα κλαδοπλέγματα, κορμοδέματα, για τον αρχαιολογικό χώρο από το ΕΘΙΑΓΕ, από το Δασαρχείο Ολυμπίας, από το Δασαρχείο Πύργου, από, από…; Αυτά αναφέρονται αναλυτικά σε τόμο, λεπτομέρεια προς λεπτομέρεια.
      Από εκεί και πέρα, λυπάμαι, αλλά ούτε και πρόκειται να επαναλάβω ξανά τα ίδια πράγματα, γιατί τα είπα.
      Να έρθω τώρα στον συνάδελφό μου, τον κ. Πάγκαλο, με τον οποίο είμαστε και στην ίδια εκλογική περιφέρεια και, όπως είπε, αγωνιζόμαστε πάρα πολλές φορές για πολλά χρόνια, για επίλυση πολλών κοινών προβλημάτων.
      Κύριε Πάγκαλε, πρέπει να σας πω ότι, όπως το ανέφερα, έγινε μία σειρά διαβουλεύσεων, δημόσιας διαβούλευσης, δηλαδή, για να γίνει αυτό το πλαίσιο ανασυγκρότησης πληγεισών περιοχών, από το Υπουργείο Οικονομίας και Οικονομικών, το οποίο συνέλεξε, αξιολόγησε, επεξεργάστηκε προτάσεις φορέων που εμπλέκονται στην υλοποίησή του, με στόχο, βέβαια, την οριστικοποίηση σε άξονες, σε μέτρα, σε λεπτομέρειες.
      Προς την κατεύθυνση αυτή τόσο τα υφιστάμενα όσο και νέα έργα του ειδικού πλαισίου καλύπτουν ένα ευρύ πεδίο κατηγοριών παρεμβάσεων, όπως η απασχόληση -υπάρχουν αυτά τα στοιχεία, αλλά δεν μπορούν να αναφερθούν σε λεπτομέρεια- η κατάρτιση, η διαχείριση βιοτόπων, που αναφέρθηκε ο κ. Τσούκαλης και οικολογικά ευαίσθητων περιοχών, τα έργα υδρεύσεων, έργα οδοποιίας, αντιπλημμυρικά και άλλα και χωροθετούνται σε αυτές τις περιοχές, στο Νομό Αχαΐας, στο Νομό Ηλείας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Από το συνολικό προϋπολογισμό του πλαισίου, ένα πολύ μεγάλο μέρος έχει ήδη εκταμιευθεί, ενώ το υπόλοιπο του προϋπολογισμού υλοποιείται στους επόμενους μήνες, γεγονός για το οποίο πήραμε και τη σχετική παράταση.
      Επειδή αναφερθήκατε στην πρόταση νόμου του ΠΑΣΟΚ, που κατατέθηκε πέρυσι τον Ιούνιο ή Ιούλιο -δεν θυμάμαι ακριβώς- και δεδομένου ότι είχα και την προηγούμενη ιδιότητα του Προέδρου στην Επιτροπή Οικονομικών Υποθέσεων, έτυχε να την παρακολουθήσω προσωπικά, να την γνωρίζω και πρέπει να σας πω ότι πράγματι, είναι αναμφισβήτητο δικαίωμα της Αντιπολίτευσης να προβαίνει σε προτάσεις με κατεύθυνση το κοινό καλό, παραμέτρους του οποίου να σας διαβεβαιώσω, έχουμε λάβει εποικοδομητικά υπόψη στον αντίστοιχο συζητούμενο σχεδιασμό, αν και να θυμίσω ότι εσείς, όταν ήσασταν Κυβέρνηση, ποτέ δεν κάνατε τίποτα δεκτό. Δεν λέω προσωπικά εσείς, αλλά οι κυβερνήσεις του ΠΑΣΟΚ.
      Και να σας πω, επίσης, επειδή ενθυμούμαι ορισμένα πράγματα και συνέλεξα και κάποια άλλα, με τη βοήθεια, προφανώς, των Υπηρεσιών και συνεργατών μου, ότι υπάρχει μια σειρά έργων που προβλεπόταν στα άρθρα 8, 10, 11 και 12 της πρότασής σας, τα οποία διαφαίνεται με πρώτο μάτι, με πρώτη ανάγνωση, ότι θα προκαλέσουν άμεσα αρνητικές επιπτώσεις σε τομείς του περιβάλλοντος. Ως προς αυτά, όμως, για να ζητήσουμε την έγκριση της Ευρωπαϊκής Ένωσης, σύμφωνα με το άρθρο 1, στόχος της Οδηγίας 2001/42 των Ευρωπαϊκών Κοινοτήτων, προκειμένου να εγκριθούν, απαιτείτο η υψηλού επιπέδου στρατηγική μελέτη περιβαλλοντικών επιπτώσεων.
      Παράλληλα, από την εν λόγω πρόταση απουσίαζε η αξιοποίηση υφιστάμενων μηχανισμών, τους οποίους εμείς αξιοποιούμε με το σχέδιο που εξελίσσεται, με εμπειρία υλοποίησης και διαχείρισης στα κοινοτικά θέματα.
      Κάτι άλλο θα ήθελα να σας πω που με ρωτήσατε. Ίσως αναφερθώ και αναλυτικότερα για να σας πω τι προβλέπουμε και στη συνέχεια. Γιατί είπαμε ότι συνεχίζεται το πρόγραμμα, πήραμε παράταση μέχρι τις 31 Δεκεμβρίου, ταυτόχρονα ξεκίνησε το ΕΣΠΑ και θα σας πω περισσότερα, αν μου δώσει ο Πρόεδρος το δικαίωμα να έχω λίγο χρόνο ακόμα. 
      Θέλω, όμως, να απαντήσω σε κάποιο συνάδελφο –δεν ξέρω ποιος συνάδελφος το ρώτησε- ότι τα έργα του ΕΣΠΑ δεν έχουν καταληκτική ημερομηνία. Δεν έχουμε πρόβλημα με τα έργα του ΕΣΠΑ. Δεν τελειώνουν στις 31-12-2009. Τα έργα του Γ΄ Κοινοτικού Πλαισίου Στήριξης τελειώνουν. Γι’ αυτά πήραμε παράταση στους τέσσερις πυρόπληκτους νομούς. Η ωρίμανση αυτών των έργων του ΕΣΠΑ έχει ήδη ξεκινήσει από τις περιφέρειες και εμείς, ως Υπουργείο Οικονομίας και Οικονομικών, συντονίζουμε αυτήν τη δραστηριότητα.
      Θα αναφερθώ και σε κάτι άλλο που ρωτήθηκε από συναδέλφους -το είπε ο κ. Πάγκαλος και άλλοι το είπαν- για την απλούστευση των διαδικασιών. Ξέρετε ότι σε όλα τα πράγματα έχουμε και κάποιες νομικές βάσεις, με τις οποίες πρέπει να προσεγγίζουμε τα θέματα. Ένα κυρίαρχο νομικό πλαίσιο που έπρεπε να μας οδηγεί σ’ αυτές τις ρυθμίσεις, τις πρώτες μάλιστα που ήταν αναγκαίες να ληφθούν για να διευκολυνθούν οι συμπολίτες μας, ήταν και αυτή η πράξη νομοθετικού περιεχομένου, την οποία επικαλούμαι και πάλι και λέω ότι, μετά τον έλεγχο, προβλέπει η πράξη αυτή στο άρθρο 4, παράγραφος δ΄, βεβαίωση από την οικεία Επιτροπή Ελέγχου Δήμου ή Κοινότητος ή άλλου αρμόδιου οργάνου για τη μόνιμη κατοικία για όποιον υπέβαλε μία αίτηση.
      Κοιτάξτε. Πράγματι υπήρξαν περιπτώσεις που κάποιος περνούσε από μια τράπεζα και έλεγε «τι κάνετε εδώ;» και έμπαινε και αυτός μέσα. Αυτά δεν μπορεί να συνεχιστούν. Ζητήθηκε από τους δημάρχους να το επιβεβαιώσουν αυτό. Και ξέρετε τι πήραμε από πολλές περιπτώσεις; Μεγάλο μέρος βεβαιώσεων από τους δήμους που έλεγαν ότι ο πολίτης, με δική του δήλωση βεβαιώνει ότι είναι μόνιμος κάτοικος. Αυτό δεν είναι υπευθυνότητα δημοτικής αρχής.
      ΠΡΟΕΔΡΕΥΩΝ (Ιωάννης Δραγασάκης): Κύριε  Υπουργέ, παρ’ ότι έχουν ενδιαφέρον αυτά που λέτε, πρέπει όμως να βάλουμε μια τελεία.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Τελειώνω. Δεν ξέρω αν ξεπέρασα το χρόνο μου κατά πολύ.
      ΠΡΟΕΔΡΕΥΩΝ (Ιωάννης Δραγασάκης): Έχετε υπερβεί το χρόνο, αλλά υπήρξε ανοχή σε όλους, γι’ αυτό υπήρξε και για σας. Κάντε μια προσπάθεια να ολοκληρώσετε.
      ΑΘΑΝΑΣΙΟΣ ΜΠΟΥΡΑΣ (Υφυπουργός Οικονομίας και Οικονομικών): Κύριε  Πρόεδρε, ολοκληρώνω με αυτό. 
      Από τους εξήντα χιλιάδες συμπολίτες μας που έλαβαν το οικονομικό βοήθημα, δεκατρείς χιλιάδες διακόσιες μία υποθέσεις κρίθηκαν από διασταυρώσεις ότι χρίζουν περαιτέρω διευκρινίσεις και μόλις σαράντα έξι υποθέσεις κρίθηκαν ότι δεν πληρούν τις προϋποθέσεις και εκλήθησαν να επιστρέψουν την αποζημίωση, ενώ τετρακόσιοι εβδομήντα επτά μόνοι τους, όταν εκλήθησαν να πάνε τα πιστοποιητικά τους, αρνήθηκαν να τα πάνε και επέστρεψαν από μόνοι τους την αποζημίωση που πήραν.
      Αγαπητοί συνάδελφοι, σε προκλήσεις όπως αυτές, πρέπει ο πολιτικός κόσμος να είναι ενωμένος. Για να το επιτύχουμε αυτό χρειάζεται σύνεση και συνεννόηση όλων των πολιτικών δυνάμεων.
      Σας καλούμε, λοιπόν, να συμμετάσχετε και εσείς εποικοδομητικά στην προσπάθεια ανασυγκρότησης των πληγωμένων αυτών νομών. 
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Κύριε  Πάγκαλε, θέλετε το λόγο;
      ΘΕΟΔΩΡΟΣ ΠΑΓΚΑΛΟΣ: Όχι, κύριε  Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Κηρύσσεται περαιωμένη η συζήτηση επί της υπ’ αριθμόν 41/15/5-12-2008 επίκαιρης επερώτησης Βουλευτών του ΠΑΣΟΚ προς τον Υπουργό Οικονομίας και Οικονομικών, σχετικά με το Σχέδιο Ανασυγκρότησης των πυρόπληκτων περιοχών.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.40΄, λύεται η συνεδρίαση για αύριο ημέρα Τρίτη 27 Ιανουαρίου 2009 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
ΟΛΟΜΕΛΕΙΑ  26/1/09	ΣΕΛ. 3

