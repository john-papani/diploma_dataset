(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΜΑ’
Παρασκευή 28 Νοεμβρίου 2008  

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 5ο Δημοτικό  Σχολείο Περιστερίου, το 4ο Γυμνάσιο Μεταμόρφωσης Αττικής, το Γενικό Λύκειο Γαστούνης Ηλείας, το Γενικό Λύκειο Μακρακώμης Φθιώτιδας, το 8ο Γενικό Λύκειο Τρικάλων και αντιπροσωπεία του Κοινοβουλίου της Αλβανίας με το Γενικό Γραμματέα κ. Α. Κούστη, σελ., σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων  ερωτήσεων της Δευτέρας 1 Δεκεμβρίου 2008, σελ.
4. Συζήτηση επικαίρων ερωτήσεων.
α) Προς τον Πρωθυπουργό, i) σχετικά με το Εθνικό Σύστημα Υγείας, σελ.
ii) σχετικά με τη λήψη μέτρων για την αντιμετώπιση της αυξανόμενης εισροής παράνομων μεταναστών στην Ελλάδα, σελ.
iii) σχετικά με την πώληση της Ολυμπιακής Αεροπορίας, την ιδιωτικοποίηση λιμένων της χώρας κ.λπ., σελ.
β) Προς τον Υπουργό Οικονομίας και Οικονομικών, i) σχετικά με την πώληση του εργοστασίου της Βιομηχανίας Φωσφορικών Λιπασμάτων στην Καβάλα  κ.λπ., σελ.
ii) σχετικά με τις διαφημιστικές καταχωρήσεις του Υπουργείου για τον προϋπολογισμό του 2009 κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με την περιουσία των ασφαλιστικών ταμείων κ.λπ., σελ.
δ) Προς τον Υπουργό Υγείας και Κοινωνικής Αλληλεγγύης,  σχετικά με την επιστροφή δεδουλευμένων από εργαζομένους στο Αττικό Νοσοκομείο κ.λπ., σελ.
5. Συζήτηση επίκαιρης επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με το σύστημα προμηθειών των νοσοκομείων και τα χρέη τους, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Πρότασης Νόμου.
Ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και εκατό (100) Βουλευτές του Κόμματός του, κατέθεσαν πρόταση νόμου: «Αύξηση της απασχόλησης και αντιμετώπιση της ανεργίας», σελ.

ΟΜΙΛΗΤΕΣ
Α. Επί του Κανονισμού:
ΑΒΡΑΜΟΠΟΥΛΟΣ Δ., σελ.
ΚΑΚΛΑΜΑΝΗΣ Α., σελ.
ΝΕΡΑΝΤΖΗΣ Α., σελ.
ΠΑΠΟΥΤΣΗΣ Χ., σελ.

Β. Επί των επικαίρων ερωτήσεων:
ΒΟΡΙΔΗΣ Μ., σελ.
ΔΡΑΓΑΣΑΚΗΣ Ι., σελ.
ΖΙΩΓΑΣ Ι., σελ.
ΚΑΛΑΝΤΖΑΚΟΥ Σ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΛΕΓΚΑΣ Ν., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΝΔΡΕΟΥ Γ., σελ.

Γ. Επί της επίκαιρης επερώτησης:
ΑΒΡΑΜΟΠΟΥΛΟΣ Δ., σελ.
ΑΛΑΒΑΝΟΣ Α., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΝΙΚΑΣ Η., σελ.
ΚΑΤΡΙΝΗΣ Μ., σελ.
ΚΟΥΤΣΟΥΚΟΣ Ι., σελ.
ΛΑΜΠΙΡΗΣ Η., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΠΑΠΟΥΤΣΗΣ Χ., σελ.
ΡΟΝΤΟΥΛΗΣ Α., σελ.
ΣΚΟΥΛΑΚΗΣ Ε., σελ.
ΦΛΩΡΙΔΗΣ Γ., σελ.
ΧΑΡΑΛΑΜΠΟΥΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΜΑ΄
      Παρασκευή 28 Νοεμβρίου 2008
      Αθήνα, σήμερα στις 28 Νοεμβρίου 2008, ημέρα Παρασκευή και ώρα 10.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας):  Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Γεώργιο Κοντογιάννη, Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λαρίσης κ. ΜΑΞΙΜΟΣ  ΧΑΡΑΚΟΠΟΥΛΟΣ  κατέθεσε αναφορά με την οποία  η Κεντρική Συντονιστική Επιτροπή των Αναπληρωτών  Εκπαιδευτικών με τρία παιδιά ζητεί το διορισμό στη δημόσια εκπαίδευση αδιακρίτως Α.Σ.Ε.Π., των εκπαιδευτικών με τρία παιδιά που έχουν συμπληρώσει δεκαεξάμηνη προϋπηρεσία.
      2) Ο Βουλευτής Χίου κ. ΙΩΑΝΝΗΣ ΚΟΣΜΙΔΗΣ κατέθεσε αναφορά με την οποία  ο Σύνδεσμος Ελληνικών Θαλασσοκαλλιεργειών ζητεί τη δανειοδότηση των επιχειρήσεων του κλάδου για την αντιμετώπιση των συνεπειών της οικονομικής κρίσης. 
      3) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  ο Δήμος Μεγάλου Αλεξάνδρου Νομού Πέλλας ζητεί την κατασκευή υπόγειας διάβασης στη διασταύρωση του Δ.Δ. Τριφυλλίου με το Δ.Δ. Γυψοχωρίου της περιφέρειάς του.
      4) Η Βουλευτής Πέλλης κ. ΠΑΡΘΕΝΑ  ΦΟΥΝΤΟΥΚΙΔΟΥ - ΘΕΟΔΩΡΙΔΟΥ  κατέθεσε αναφορά με την οποία  καλλιεργητές του Νομού Πέλλης ζητούν αποζημίωση για τη ζημιά που υπέστη η παραγωγή μπρόκολου και κουνουπιδιού από την παρατεταμένη ηλιοφάνεια.
      5) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  γονείς των μαθητών του 4ου Δημοτικού Σχολείου Νάουσας Νομού Ημαθίας διαμαρτύρονται για την έλλειψη περίφραξης του σχολείου αυτού.
      6) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία  ο Πολιτιστικός Σύλλογος Ελλήνων Ρομ Ανατολικής Θεσσαλονίκης ζητεί τη στεγαστική αποκατάσταση των απόρων πολυμελών οικογενειών Τσιγγάνων στην περιοχή των Δήμων Μίκρας και Θερμαϊκού.
      7) Οι Βουλευτές Β΄ Αθηνών κ. ΙΩΑΝΝΗΣ ΠΡΩΤΟΥΛΗΣ και Νομού Αττικής κ. ΙΩΑΝΝΗΣ ΓΚΙΟΚΑΣ κατέθεσαν αναφορά με την οποία  το Π.Α.ΜΕ. Εκπαιδευτικών ζητεί την αξιοκρατική επιλογή Διευθυντών και Υποδιευθυντών στις σχολικές μονάδες.
      8) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  ο Δήμος Αγίου Κηρύκου Ικαρίας ζητεί την άμεση ολοκλήρωση των διαδικασιών χωροθέτησης του Χώρου Υγειονομικής Ταφής των Απορριμμάτων της περιοχής του.
      9) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε αναφορά με την οποία  ο κ. Καλλιώνης Νικόλαος ζητεί τη χορήγηση στεγαστικού δανείου, ως γονέας τρίτεκνης οικογένειας.
      10) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Δήμος Μίκρας Νομού Θεσσαλονίκης ζητεί την άμεση εξασφάλιση πόρων για τη συνέχιση της   λειτουργίας του Γραφείου Κοινωνικών Υποστηρικτικών Υπηρεσιών.
      11) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Νομάρχης Μαγνησίας ζητεί τη διατήρηση και αναβάθμιση των δρομολογίων του Ο.Σ.Ε. στο Νομό.
      12) Η Βουλευτής Χίου κ. ΕΛΠΙΔΑ  ΤΣΟΥΡΗ  κατέθεσε αναφορά με την οποία  το Διονυσίειο Οικοτροφείο Χίου ζητεί την επιχορήγησή του από το κρατικό λαχείο.
      13) Ο ΣΤ΄ Αντιπρόεδρος της Βουλής και Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  οι Σύλλογοι Κατοίκων και Γονέων και Κηδεμόνων Σχολείων του Ολυμπιακού Χωριού ζητούν την άμεση παραχώρηση οικοδομικού τετραγώνου για την ανέγερση σχολικών κτιρίων στο Ολυμπιακό Χωριό.
      14) Ο Βουλευτής Έβρου κ. ΣΤΑΥΡΟΣ  ΚΕΛΕΤΣΗΣ κατέθεσε αναφορά με την οποία  ο Αγροτικός Σύλλογος Τυχερού Έβρου ζητεί την αποζημίωση των παραγωγών πεπονιού της περιοχής για τη ζημιά που υπέστησαν από τον καύσωνα.
      15) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  η Ένωση Αγροτικών Συνεταιρισμών Πατρών ζητεί οικονομοκή ενίσχυση για τη συνέχιση της λειτουργίαςτης.
      16) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Σύλλογος Ελαιοπαραγωγών Επαρχίας Ολυμπίας ζητεί την αποζημίωση των ελαιοπαραγωγών της περιοχής για την ακαρπία των ελαιοδένδρων.
      17) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  η Αναπτυξιακή Επιχείρηση Αμαλιάδας ζητεί τη συγχώνευση των δομών φύλαξης παιδιών στο Δήμο Αμαλιάδας.
      18) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  το Κέντρο Πρόληψης της χρήσης εξαρτησιογόνων ουσιών Νομού Ηλείας «ΠΑΡΕΜΒΑΣΕΙΣ» ζητεί την πάγια και επαρκή χρηματοδότηση των Κέντρων Πρόληψης.
      19) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Γενική Συνομοσπονδία Αγροτικών Συλλόγων Ελλάδας ζητεί την πλήρη καταβολή του συνόλου της ενίσχυσης στους καπνοπαραγωγούς κ.λπ..
      20) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ένωση Καθηγητών Φυσικής Αγωγής Ολυμπιακής Παιδείας ζητεί την πρόσληψη των μελών της στη Δημόσια Εκπαίδευση.
      21) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση καταβολή των χρημάτων που οφείλει η Δ.Ε.Π.Ο.Σ. στους εργολήπτες.
      22) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Ελάτειας Νομού Φθιώτιδας ζητεί τη μετατροπή της Αρχαιολογικής Συλλογής Ελάτειας σε Μουσείο.
      23) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  το Τμήμα Ανατολικής Στερεάς του Τεχνικού Επαγγελματικού Επιμελητηρίου ζητεί να ολοκληρωθούν οι μελέτες που αφορούν έργα υποδομής στην Περιφέρεια Ανατολικής Στερεάς Ελλάδας κ.λπ..
      24) Ο Βουλευτής Ευβοίας κ. ΣΥΜΕΩΝ (ΣΙΜΟΣ) ΚΕΔΙΚΟΓΛΟΥ κατέθεσε αναφορά με την οποία ζητεί τη συνέχιση του έργου «Εκσυγχρονισμός και βελτίωση υπαρχόντων αρδευτικών δικτύων και εμπλουτισμός υπόγειου υδροφορέα περιοχής κάμπου Μαντουδίου».
      25) Η Βουλευτής Ρεθύμνου κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία  ο Ιατρικός Σύλλογος Ρεθύμνου ζητεί την άμεση τακτοποίηση των οφειλών του Ο.Π.Α.Δ. προς τους γιατρούς.
      26) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Καρυπίδου Συμέλα ζητεί την επανεξέταση της συνταξιοδοτικής υπόθεσης της μητέρας της, που εκκρεμεί στον Ο.Γ.Α..
      27) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Δοκτώρης Δημήτριος ζητεί τη χορήγηση επιδόματος κίνησης στον ανάπηρο αδελφό του.
      28) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Φραγκούλης Θεμιστοκλής ζητεί την αποζημίωση του γιού του για την άδικη σύλληψη και την ταλαιπωρία που υπέστη  στο αεροδρόμιο του Άμστρενταμ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5416/16-9-2008 ερώτηση των Βουλευτών κ.κ. Άννας Διαμαντοπούλου και Εύης Χριστοφιλοπούλου δόθηκε με το υπ’ αριθμ. 119516/ΙΗ/10-11-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 5416/16-09-2008, την οποία κατέθεσαν οι Βουλευτές κ.κ. Άννα Διαμαντοπούλου και Εύη Χριστοφιλοπούλου σχετικά με στεγαστικές ανάγκες του Ειδικού Σχολείου Λευκάδας, σας γνωρίζουμε τα ακόλουθα:
        Για τα κτιριακά ζητήματα των Σχολικών Μονάδων αρμόδιος φορέας είναι η οικεία Νομαρχιακή Αυτοδιοίκηση (Π.Δ. 161, ΦΕΚ 145/τ. Α'/23-06-2000) ή η Δημοτική Αρχή. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94,Ν. 2240/94 και Π.Δ. 30/96).
        Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ (Γ΄ ΚΠ.Σ.).
        Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6).
        Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών.
        Επίσης, όπως μας ενημέρωσε ο Ο.Σ.Κ. , από το 2004 δόθηκε ιδιαίτερη έμφαση στην ανάπτυξη του Προγράμματος Ειδικών Σχολείων.
        Το Πρόγραμμα αυτό περιλαμβάνει 55 Ειδικές Σχολικές Μονάδες προϋπολογισμού 81.469.575 € και έχει ως εξής:
        - 5 έχουν ήδη κατασκευαστεί και παραδόθηκαν,
        - 11 κατασκευάζονται,
        - 23 μελετώνται και
        - 16 προγραμματίζονται .
        Ο ΟΣΚ, έχει συμπεριλάβει το συγκεκριμένο Ειδικό Σχολείο στις ΣΔΙΤ και ήδη έχει εγκριθεί από τη Διυπουργική Επιτροπή.
        Σε συνεννόηση με τη Ν.Α. το έργο μπορεί να ξεκινήσει το ταχύτερο δυνατό με Προγραμματική Σύμβαση μεταξύ ΟΣΚ και Ν.Α. ή Δήμου απεντασσόμενο από τις ΣΔΙΤ.εφ’ όσον το οικόπεδο χαρακτηριστεί ως χώρος «Σχολείου» και ρυθμιστεί το ιδιοκτησιακό του καθεστώς.
        Ο Υπουργός
        ΕΥΡΥΠΙΔΗΣ ΣΤΥΛΙΑΝΙΔΗΣ»
      2. Στην με αριθμό 8220/15-10-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 143394/10-11-2008 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
        «Απαντώντας στην με αρ. 8220/15-10-2008 ερώτηση που κατατέθηκε στη Βουλή από τη Βουλευτή κ. Σ. Μερεντίτη με θέμα «Εγκρίσεις εκατομμυρίων ευρώ χωρίς διαγωνισμούς από την Επιτροπή Προμηθειών Υγείας (ΕΠΥ)», σας γνωρίζουμε τα εξής:
        Ο Νόμος 3580/2007 ετέθη σε εφαρμογή από 18/06/2008 και έως σήμερα η ΕΠΥ έχει επεξεργαστεί άνω των 16.000 αιτημάτων των Νοσοκομείων διασφαλίζοντας την ομαλή τροφοδοσία τους.
        Προκειμένου να διασφαλίσει αφ’ ενός με την εύρυθμη και ομαλή λειτουργία των Νοσηλευτικών Ιδρυμάτων της χώρας και αφ’ ετέρου δε την απρόσκοπτη παροχή υπηρεσιών υγεΙας προς όλους τους Έλληνες πολίτες προχώρησε στην έκδοση σειράς Εγκυκλίων που έχουν ως στόχο την αντιμετώπιση των γραφειοκρατικών διαδικασιών και την εσωτερική κωδικοποίηση των ενεργειών των Νοσοκομείων. Με τις ανωτέρω ενέργειες επιτυγχάνεται η ταχύτερη διεκπεραίωση των αιτημάτων τους και κατ’ επέκταση η προμήθεια των εν ελλείψει ειδών/υπηρεσιών καλύπτεται άμεσα.
        Η υπ’ αριθμ. 12150/08-10-2008 Εγκύκλιος της ΕΠΥ έχει συνταχθεί ακριβώς για την επίτευξη του ανωτέρω σκοπού και σε καμία περίπτωση δεν δίδει τυφλή και ανεξέλεγκτη έγκριση στα αιτήματα των Νοσοκομείων. Στην ανωτέρω Εγκύκλιο αναφέρεται ρητώς η παράγραφος των εξαιρέσεων αιτημάτων που τυγχάνουν εγκρίσεως που αναλογούν σε ποσοστό άνω του 80% των υποβληθέντων, γεγονός που πιστοποιεί ότι ο στόχος της ΕΠΥ είναι η υπέρβαση των γραφειοκρατικών κωλυμάτων και όχι η «εν λευκώ έγκριση των συσσωρευμένων αιτημάτων».
        Η ΕΠΥ, στο σύντομο χρόνο λειτουργίας της, έχει ήδη δρομολογήσει τη διενέργεια πολλών Διαγωνισμών καταρτίζοντας σχέδια ενιαίων Διακηρύξεων και Τεχνικών Προδιαγραφών για πρώτη φορά στη χώρα μας και είναι θέμα ημερών η ολοκλήρωσή τους.
        Ο Υφυπουργός
        ΓΕΩΡΓΙΟΣ ΠΑΠΑΓΕΩΡΓΙΟΥ»
     3. Στην με αριθμό 6892/1-10-2008 ερώτηση των Βουλευτών κυρίων Σπιρίδωνα Άδωνι Γεωργιάδη και Αθανασίου Πλεύρη δόθηκε με το υπ’ αριθμ. 126831/ΙΗ/10-11-2008 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
        «Απαντώντας στην ερώτηση με αριθμό 6892/01-10-2008, την οποία κατέθεσαν οι Βουλευτές κ.κ. Γεωργιάδης Σπυρίδων-Άδωνις και Πλεύρης Aθανάσιος σχετικά με τα «αντικαπνιστικά μέτρα στα Σχολικά Συγκροτήματα», σας γνωρίζουμε τα ακόλουθα:
        Το ΥΠ.Ε.Π.Θ., σε θέματα πρόληψης και προαγωγής της Υγείας των μαθητών, εφαρμόζει Προγράμματα Αγωγής Υγείας στις σχολικές μονάδες Α/θμιας & Β/θμιας Εκπαίδευσης, για την υλοποίηση των οποίων συνεργάζεται με κυβερνητικούς και μη κυβερνητικούς φορείς.
        Η Αγωγή Υγείας είναι εκπαιδευτική δραστηριότητα η οποία διενεργείται βασιζόμενη σε ψυχοκοινωνικούς-συναισθηματικούς στόχους, σύμφωνα με τα σύγχρονα εκπαιδευτικά μοντέλα που στοχεύουν στην αλληλεπίδραση μαθητών-εκπαιδευτικών, μέσω ενεργητικής-βιωματικής μάθησης αποσκοπώντας στην αλλαγή στάσεων και στην υιοθέτηση ορθών προτύπων συμπεριφοράς.
        Στο πλαίσιο των Σχολικών Δραστηριοτήτων, οι οποίες αφορούν δράσεις εντός & εκτός ωρολογίου προγράμματος για την Α/θμια Εκπαίδευση και εκτός. ωρολογίου προγράμματος για τη Β/θμια Εκπ/ση, δίνονται στους μαθητές οι κατευθυντήριοι άξονες, ώστε να γίνουν ικανοί να διαμορφώσουν θετικές στάσεις και συμπεριφορές σε ζητήματα της καθημερινής ζωής, αφού τους παρέχεται η δυνατότητα υλοποίησης προγραμμάτων Αγωγής Υγείας με ευρεία θεματολογία.
        Η συμμετοχή των μαθητών είναι προαιρετική, ενώ τα αντίστοιχα προγράμματα που υλοποιούνται από ομάδες μαθητών και συντονίζονται από επιμορφωμένους εκπαιδευτικούς υπό την εποπτεία των Υπευθύνων Αγωγής Υγείας Α/θμιας & Β/θμιας Εκπαίδευσης είναι συνολικά 70 στις 58 Δινσεις Α/θμιας Ε/κπ/σης της χώρας και 70 στις 58 Δ/νσεις Β/θμιας Εκπαίδευσης αντίστοιχα.
        Ένα από τα αντικείμενα των προγραμμάτων Αγωγής Υγείας αφορά στην πρόληψη χρήσης εξαρτησιογόνων ουσιών καθώς και στην ενημέρωση των μαθητών για τις αρνητικές συνέπειες του καπνίσματος.
        Το εκπαιδευτικό υλικό έντυπης και ηλεκτρονικής μορφής που χρησιμοποιείται για την υλοποίηση προγραμμάτων Αγωγής Υγείας. στηριζόμενο στις αρχές της ενεργητικής-βιωματικής μάθησης, περιλαμβάνει εγχειρίδια για τον εκπαιδευτικό και το μαθητή και επιπροσθέτως πληροφοριακό υλικό το οποίο φέρει την έγκριση του Παιδαγωγικού Ινστιτούτου και τα πνευματικά δικαιώματα κατέχει το ΥΠ.Ε.Π.Θ..
        Στο πλαίσιο σχεδίου δράσης του ΥΠ.Ε.Π.Θ. για τη στήριξη γονέων- μαθητών-εκπαιδευτικών, σε θέματα που αφορούν τη χρήση εξαρτησιογόνων ουσιών, έχουν ιδρυθεί 60 Συμβουλευτικοί Σταθμοί Νέων( Σ.Σ.Ν ).
        Σε κάθε Συμβουλευτικό Σταθμό Νέων (Σ.Σ.Ν.) προβλέπεται να υπηρετούν: ένας γιατρός (παιδοψυχίατρος ή ψυχίατρος), δύο ψυχολόγοι και δύο
 κοινωνικοί λειτουργοί, με σκοπό τη στήριξη και παρακολούθηση προγραμμάτων Ψυχικής Υγείας για τους μαθητές, τη συνεχή ενημέρωση-επιμόρφωση των εκπαιδευτικών, την κάλυψη ψυχοκοινωνικών αναγκών των Σχολικών Μονάδων, τη στήριξη της οικογένειας και γενικότερα την ευαισθητοποίηση της κοινωνίας σε θέματα Ψυχικής Υγείας.
        Ο Υπουργός
        ΕΥΡΥΠΙΔΗΣ ΣΤΥΛΙΑΝΙΔΗΣ»
    4. Στην με αριθμό Η5165/15-9-2008 ερώτηση της Βουλευτού κ. Θεοδώρας Τζάκρη  δόθηκε με το υπ’ αριθμ.Φ10023/25218/1914/9-10-2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
        «Σε απάντηση της σχετικής ερώτησης που κατέθεσε στη Βουλή η κα. Θεοδώρα Τζάκρη, ως προς την καθυστέρηση στη διεκπεραίωση των αιτήσεων συνταξιοδότησης των ασφαλισμένων του πρώην ΤΣΕΑΠΓΣΟ, καθώς και την κάλυψη των υφιστάμενων κενών οργανικών θέσεων, σας γνωρίζουμε τα παρακάτω:
        1. Μετά την ένταξη του κλάδου σύνταξης του πρώην ΤΣΕΑΠΓΣΌ στο ΙΚΑ - ΕΤΑΜ, η Διοίκηση του Ιδρύματος, μας γνωστοποίησε ότι παρελήφθη μεγάλος αριθμός αιτήσεων συνταξιοδότησης ασφαλισμένων του πρώην Ταμείου, που είχαν υποβληθεί από το δεύτερο εξάμηνο του 2005 και μετά, οι οποίες όμως εκκρεμούσαν μόνο ως προς την έκδοση oριστικής συνταξιοδοτικής απόφασης, δεδομένου ότι είχαν ήδη εκδοθεί προσωρινές αποφάσεις συνταξιοδότησης. Στην παρούσα φάση, εκκαθαρίζονται οι αιτήσεις συνταξιοδότησης με χρόνο διαδοχικής ασφάλισης που υποβλήθηκαν το έτος 2006, ενώ έχουν εκδοθεί και οριστικές αποφάσεις συνταξιοδότησης σε αιτήσεις συνταξιοδότησης, με χρόνο ασφάλισης που έχει πραγματοποιηθεί μόνο στο πρώην ΤΣΕΑΠΓΣΟ, που υποβλήθηκαν το πρώτο εξάμηνο του 2007.
        Πάντως, οι υπηρεσίες του ΙΚΑ - ΕΤΑΜ, μετά την ένταξη σε αυτό όλων των ειδικών Ταμείων Μισθωτών, καταβάλλουν κάθε δυνατή προσπάθεια για την άμεση αντιμετώπιση τόσο των θεμάτων που ανακύπτουν όσο και των εκκρεμοτήτων που υφίστανται σε αυτά, με στόχο την ταχύτερη εξυπηρέτηση των ασφαλισμένων και των συνταξιούχων τους.
        2. Εξάλλου, με τις διατάξεις του άρθρου 5 του ν. 3655/2008 (ΦΕΚ 58/τ. Α’ 3-4-2008) στη Διοικητική Περιφέρεια Αττικής, Νομαρχία Αθηνών, συστάθηκε από την 1-8-2008 Υποκατάστημα ασφαλισμένων του εντασσόμενου ΤΣΠ-ΗΣΑΠ και του ενταχθέντος κλάδου σύνταξης ΤΣΕΑΠΓΣΟ, το οποίο υπάγεται στο Περιφερειακό Υποκατάστημα ΙΚΑ-ΕΤΑΜ Αθήνας, με αρμοδιότητα την αντιμετώπιση των θεμάτων συνταξιοδότησης των ασφαλισμένων των εν λόγω Ταμείων στο ΙΚΑ-ΕΤΑΜ, στους αντίστοιχους κλάδους σύνταξης.
        Στο εν λόγω υποκατάστημα έχει ήδη τοποθετηθεί, με απόφαση ανάθεσης καθηκόντων της Διοίκησης του ΙΚΑ-ΕΤΑΜ, Προϊστάμενος Διεύθυνσης, Προϊστάμενοι Τμημάτων, ενώ έχει στελεχωθεί με προσωπικό του ΤΣΕΑΠΓΣΟ, που έχει μεταφερθεί στο ΙΚΑ-ΕΤΑΜ, σύμφωνα με τις διατάξεις της παρ. 1 του άρθρου 16 του Ν. 3607/2007 (ΦΕΚ 245/Α΄), καθώς και με το μεταφερόμενο στο ΙΚΑ-ΕΤΑΜ, προσωπικό του Ταμείου Συντάξεων Προσωπικού ΗΣΑΠ. (άρθρο 6 παρ. 3 του Ν. 3655/2008).
        Τέλος, σας ενημερώνουμε ότι η Διοίκηση του Ιδρύματος αναγνωρίζοντας ότι για την εύρυθμη και αποτελεσματική λειτουργία κάθε μονάδας, απαραίτητη προϋπόθεση αποτελεί η ικανοποιητική στελέχωση και έχοντας πλήρη γνώση των ελλείψεων σε προσωπικό, που παρατηρούνται στις μονάδες του, έχει προβεί στις απαιτούμενες ενέργειες για πρόσληψη διοικητικού προσωπικού και αναμένει την έκδοση σχετικής προκήρυξης από το ΑΣΕΠ.
        Η Υπουργός
        ΦΑΝΗ ΠΕΤΡΑΛΙΑ - ΠΑΛΛΗ»)
       (Στο σημείο αυτό εισέρχεται στην Αίθουσα ο Πρόεδρος της Κυβερνήσεως κ. Κωνσταντίνος Καραμανλής, χειροκροτούμενος από τους Βουλευτές του κόμματός του)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώνω στο Σώμα το δελτίο επικαίρων ερωτήσεων της Δευτέρας 1 Δεκεμβρίου 2008: 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραος 4 του Κανονισμού της Βουλής)
      1.- Η με αριθμό 297/24-11-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Σοφίας Γιαννακά προς τον Υπουργό Εθνικής Άμυνας, σχετικά με την αξιοποίηση του Στρατιωτικού Αεροδρομίου Αγρινίου κ.λπ..
      2.- Η με αριθμό 323/25-11-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Εθνικής Παιδείας και Θρησκευμάτων, σχετικά με τα προβλήματα για τη μεταφορά  μαθητών με ειδικές ανάγκες στις Μονάδες Ειδικής Αγωγής και Εκπαίδευσης κ.λπ..
      3.- Η με αριθμό 315/25-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Πολιτισμού, σχετικά με τη δημιουργία Xώρα Υγειονομικής Ταφής Υπολειμμάτων κοντά στον αρχαιολογικό χώρο της Βεργίνας κ.λπ..
      4.- Η με αριθμό 319/25-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Οικονομίας και Οικονομικών, σχετικά με τη μείωση των συντελεστών Φ.Π.Α. στα παιδικά είδη κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 310/25-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Καρτάλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την επίλυση των προβλημάτων στη λειτουργία του Εθνικού Θαλάσσιου Πάρκου Αλοννήσου Βορείων Σποράδων κ.λπ..
      2.- Η με αριθμό 324/25-11-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα των παραγωγών βιομηχανικής τομάτας στο Νομό Βοιωτίας κ.λπ..
      3.- Η με αριθμό 316/25-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Εσωτερικών, σχετικά με τους μετανάστες απεργούς πείνας στο Νομό Χανίων κ.λπ..
      4.- Η με αριθμό 321/25-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνα – Άδωνι Γεωργιάδη προς τον Υπουργό Πολιτισμού, σχετικά με τις συλλήψεις κατόχων παλαιών βιβλίων κ.λπ..
      Γίνεται, επίσης, γνωστό στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί δάσκαλοι από το 5ο  Δημοτικό Σχολείο Περιστερίου.
      Η Βουλή τους καλωσορίζει και τους εύχεται καλές σπουδές. Ευχόμαστε επίσης να είναι καλότυχα.
      (Χειροκροτήματα από όλες τις πτέρυγες της Βουλής)
       ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Θα συζητηθεί η πρώτη είναι με αριθμό 313/10/25-11-2008 επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με το Εθνικό Σύστημα Υγείας κ.λπ..
      Η επίκαιρη ερώτηση προς τον Πρωθυπουργό του κ. Γεωργίου Παπανδρέου έχει ως ακολούθως:
      «Το Εθνικό Σύστημα Υγείας είκοσι πέντε χρόνια μετά τη θεσμοθέτησή του από την Κυβέρνηση του ΠΑ.ΣΟ.Κ., βρίσκεται σε σημείο οριακής λειτουργίας.
      Η Κυβέρνηση της Νέας Δημοκρατίας, παρά τις κατά καιρούς διακηρύξεις της, ιδιαίτερα από την περίοδο που βρισκόταν στην αντιπολίτευση, εγκατέλειψε το Ε.Σ.Υ. προς όφελος των ιδιωτικών συμφερόντων και σε βάρος των Ελλήνων πολιτών.
      Η διαρκώς μειούμενη χρηματοδότηση του συστήματος, συνεχίζεται και με τον προϋπολογισμό του έτους 2009.
      Οι προσλήψεις προσωπικού και κυρίως νοσηλευτών, υπολείπονται κατά πολύ του αριθμού των αποχωρούντων με αποτέλεσμα την υπολειτουργία ή την αναστολή λειτουργίας κρίσιμων τμημάτων των νοσοκομείων της χώρας όπως τα χειρουργεία και οι Μονάδες Εντατικής Θεραπείας.
      Οι προμήθειες των Νοσοκομείων και των Κέντρων Υγείας ακόμη και σε αναλώσιμα υλικά σχεδόν έχουν ανασταλεί, εξ αιτίας των υπέρογκων χρεών τους προς τους προμηθευτές με αποτέλεσμα την αδυναμία παροχής στοιχειωδών νοσηλευτικών υπηρεσιών.
      Οι λίστες αναμονής των πολιτών για εξετάσεις και εγχειρήσεις μεγαλώνουν διαρκώς.
      Ο τεχνολογικός εκσυγχρονισμός μεταβιβάζεται σταθερά προς τον ιδιωτικό τομέα προς τον οποίο χορηγούνται αφειδώς άδειες, ενώ οι αντίστοιχες επενδύσεις στο δημόσιο σύστημα υγείας δεν αναπτύσσονται.
      Η ουσιαστική κατάργηση των απογευματινών ιατρείων από τη λειτουργία των οποίων εξυπηρετούνται ένα εκατομμύριο πολίτες το χρόνο με τη διαρκή χρήση του τεχνολογικού εξοπλισμού των νοσοκομείων, επιδεινώνει ακόμη περισσότερο την ταλαιπωρία του ελληνικού λαού.
      Η απαξίωση του δημόσιου Τμήματος Υγείας οδηγεί σε σοβαρές δυσχέρειες και στην εκπαίδευση των φοιτητών των Ιατρικών Σχολών.
	Ταυτόχρονα η Κυβέρνηση οδηγεί σε αναστολή λειτουργίας όλα τα κέντρα πρόληψης κατά των ναρκωτικών τα οποία δεν χρηματοδοτεί εδώ και αρκετούς μήνες με πολύ δυσάρεστες συνέπειες για την ελληνική κοινωνία, ενώ οι λίστες αναμονής για προγράμματα του Ο.ΚΑ.ΝΑ. έχουν υπερδιπλασιαστεί.
	Την ίδια εγκατάλειψη βιώνουν και οι ψυχικά ασθενείς οι οποίοι κυριολεκτικά σε λίγο θα βρεθούν στο δρόμο εξαιτίας της εγκατάλειψης και μη χρηματοδότησης από την Κυβέρνηση του μεγάλου προγράμματος της ψυχιατρικής μεταρρύθμισης που υλοποιήθηκε από την κυβέρνηση του ΠΑ.ΣΟ.Κ. με τη συνδρομή της Ευρωπαϊκής Ένωσης. 
	Για τους λόγους αυτούς ερωτάται ο κύριος Πρωθυπουργός: 
	1. Γιατί συνεχίζει η Κυβέρνηση την πολιτική εγκατάλειψης του Εθνικού Συστήματος Υγείας, καθώς και του Προνοιακού Συστήματος της χώρας;
	2. Πότε νομίζει η Κυβέρνηση ότι θα πρέπει να ανταποκριθεί στις υποσχέσεις και τις δεσμεύσεις της, οι οποίες σήμερα απλώς αναδεικνύουν την αναξιοπιστία της;»	
      Το λόγο έχει ο Πρόεδρος της Κυβέρνησης κ. Κώστας Καραμανλής.
(Χειροκροτήματα από την πτέρυγα της Νέας Δημοκρατίας)
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, θέλω πρώτ’ απ’ όλα να καταδικάσω, και από αυτό το βήμα, απερίφραστα και με τον πιο έντονο τρόπο τις στυγνές, τις εγκληματικές τρομοκρατικές επιθέσεις στην Ινδία. Προκαλούν σε όλους μας αισθήματα αποτροπιασμού, αγανάκτησης και θυμού. Τίποτα δεν μπορεί να δικαιολογήσει άνανδρες επιθέσεις σε βάρος ανυποψίαστων πολιτών. Τίποτα δεν είναι πιο πάνω από το αγαθό της ανθρώπινης ζωής. 
      Εκφράζουμε τα πιο θερμά συλλυπητήριά μας στις οικογένειες των θυμάτων. Εκφράζουμε την αλληλεγγύη μας στην Κυβέρνηση και στο λαό της Ινδίας. Η Ελλάδα είναι έτοιμη να συμμετάσχει στην παροχή βοήθειας. Από τις πρώτες ώρες, δηλώσαμε στο Κέντρο Διαχείρισης Κρίσεων της Ευρωπαϊκής Ένωσης την ετοιμότητά μας να αποστείλουμε στρατιωτικό αεροσκάφος για να μεταφέρει, εάν χρειαστεί, τραυματίες στη χώρα μας. 
      Κυρίες και κύριοι συνάδελφοι, ποτέ δεν ισχυριστήκαμε και δεν ισχυριζόμαστε τώρα ότι η κατάσταση στο χώρο της Υγείας έφτασε στα επίπεδα που θέλουμε. Υποστηρίζουμε όμως -και το αποδεικνύουμε στην πράξη- ότι η κατάσταση βελτιώνεται συνεχώς. Παρ’ όλα αυτά, κάποιοι εμφανίζονται να έχουν επιλεκτική μνήμη, αλλά και εξαιρετικά επιλεκτική πληροφόρηση. 
      Ο Πρόεδρος του ΠΑΣΟΚ επιβεβαιώνει, άλλη μία φορά, την πρακτική του αυτή. Έφτασε μάλιστα ακόμη και στο σημείο να ισχυρίζεται ότι το Ε.Σ.Υ. εγκαταλείφθηκε από την Κυβέρνηση για χάρη ιδιωτικών συμφερόντων(!). 
      Και ερωτώ: Πριν αρχίσει να δαιμονοποιεί τον ιδιωτικό τομέα της υγείας, μέτρησε άραγε πόσες άδειες δόθηκαν σε ιδιώτες πριν από το 2004 και πόσες μετά; 
      Έμαθε ποτέ ποια ήταν η σχέση δημόσιων και ιδιωτικών δαπανών για το χώρο της υγείας πριν και μετά; 
      Οι δαπάνες, λοιπόν, ήταν ισοσκελισμένες όταν κυβερνούσε το κόμμα του, και είναι 62 προς 38 σήμερα. Αυτή είναι η πραγματικότητα. Είναι μια σημαντική στροφή προς τον δημόσιο τομέα της υγείας, που διαψεύδει τους ισχυρισμούς του ΠΑΣΟΚ. 
      Η Κυβέρνηση θεωρεί καλοδεχούμενη κάθε προσφορά σε θέματα υγείας, εφόσον γίνεται με τους απαιτούμενους όρους ποιότητας και ασφάλειας. Στόχος μας είναι ένα ισχυρό και ποιοτικό δημόσιο σύστημα υγείας, έτσι ώστε να μη χρειάζεται η καταφυγή στον ιδιωτικό τομέα. 
      Γι’ αυτόν ακριβώς το σκοπό, ανάμεσα στ’ άλλα, υπογράφεται με τους νοσοκομειακούς γιατρούς Κλαδική Συλλογική Σύμβαση Εργασίας, με την οποία και το σύνολο των κενών σε ιατρικό προσωπικό καλύπτεται και οι συνθήκες εργασίας βελτιώνονται και το εισόδημα των γιατρών ενισχύεται. Προσθέτω ότι  συλλογική σύμβαση πρόκειται να υπογραφεί και με τους φαρμακοποιούς. 
      Μιλάει ο Αρχηγός της Αξιωματικής Αντιπολίτευσης για καθυστερήσεις στην κάλυψη κενών θέσεων. Θυμίζω ότι προτείναμε για τους νοσηλευτές ειδικές ρυθμίσεις από το ΑΣΕΠ, έτσι ώστε να υπάρχει ταχύτερη κάλυψη. Όμως αρνήθηκαν να συμφωνήσουν. Για να περιορίσουμε τις καθυστερήσεις, εξασφαλίσαμε να ασχολείται ένα ειδικό τμήμα του ΑΣΕΠ αποκλειστικά με τις προσλήψεις νοσηλευτικού προσωπικού. Συνολικά, προωθήσαμε 15.000 προσλήψεις μόνιμου προσωπικού, καθώς και 3.000 με συμβάσεις οκτάμηνης διάρκειας. 
      Σε ό,τι αφορά τις προμήθειες: Είναι προφανές  ότι ο Αρχηγός του ΠΑΣΟΚ προσποιείται πως δεν θυμάται τις τεράστιες «τρύπες» που δημιούργησαν οι κυβερνήσεις στις οποίες και ο ίδιος μετείχε. Λησμονεί την ομολογία κορυφαίων τότε υπουργών για τα «πιράνχας». Λησμονεί ότι είχαν υποθηκεύσει τα οικονομικά της Υγείας και είχαν αφήσει το Εθνικό Σύστημα Υγείας στα πρόθυρα της κατάρρευσης. Και ερωτώ: Δεν θυμάται ούτε το νόμο του 2001, με τον οποίο είχαν δώσει τη δυνατότητα στα νοσοκομεία να προμηθεύονται  το σύνολο των υλικών τους χωρίς διαγωνισμούς; Δεν θυμάται ούτε τις αλλεπάλληλες καταδίκες της Ελλάδας; 
      Σήμερα ο τρόπος προμηθειών αλλάζει ριζικά. Το σύστημα που εισήγαγε το ΠΑΣΟΚ τερματίζεται οριστικά. Φαίνεται μάλιστα ότι η πλήρης κατάργησή του ενόχλησε κάποιους και τους οδήγησε σε αντιδράσεις. Είναι κρίμα που – είμαι βέβαιος, ακούσια- ο Αρχηγός του ΠΑΣΟΚ γίνεται αρωγός τους. 
      Βεβαιώνω λοιπόν ότι -παρά τα εμπόδια, παρά την αντίδραση- το νέο σύστημα προμηθειών, που άρχισε ήδη να εφαρμόζεται, θα εφαρμοστεί στο ακέραιο από τις αρχές του χρόνου. Μπαίνει, έτσι, αποτελεσματικός φραγμός στη σπατάλη. Εξοικονομούνται εκατοντάδες εκατομμύρια ευρώ. Εξαλείφονται οι παθογένειες που οδηγούσαν στη σώρευση χρεών και στη διόγκωση των τιμών. 
      Μιλάει, όμως, ο Αρχηγός της Αξιωματικής Αντιπολίτευσης στην ερώτησή του και για υποτιθέμενη εγκατάλειψη του τεχνολογικού εκσυγχρονισμού των νοσοκομείων, όπως και για ελλείψεις. Δεν διερωτήθηκε άραγε γιατί, φεύγοντας από την εξουσία, είχαν αφήσει τις αποθήκες γεμάτες με ξεπερασμένο, άχρηστο αλλά και απλήρωτο υλικό; 
      Βασική αρχή, λοιπόν, που καθορίσαμε ήταν να υπάρχει απόθεμα υλικών μόνο για δεκαπέντε ημέρες, έτσι ώστε να διασφαλίζεται η χρηστή διαχείριση. Πράγματι, τις τελευταίες ημέρες τα αποθέματα σε 17 από τα 132 νοσοκομεία είχαν φτάσει σε οριακό σημείο. Δεν υπήρξαν όμως τα προβλήματα που ισχυρίζεται ο Αρχηγός της Αξιωματικής Αντιπολίτευσης, και, ασφαλώς, κανέναν δεν ωφελεί η απόπειρα ισοπέδωσης των πάντων. 
      Σε ό,τι αφορά τις Μονάδες Εντατικής Θεραπείας: Το 2004 λειτουργούσαν 365 κλίνες και σήμερα 520. Η αύξηση είναι κατακόρυφη, η βελτίωση είναι σημαντική? βεβαίως, δεν αρκεί. Εξασφαλίζουμε διαρκώς πρόσθετο προσωπικό. Σημειώνω ότι τον περασμένο Σεπτέμβριο τοποθετήθηκαν πάνω από 900 νοσηλεύτριες και νοσηλευτές και καλύφθηκαν σημαντικά κενά. Στόχος τώρα είναι να αξιοποιήσουμε το νέο σύστημα διαχείρισης των Μονάδων, έτσι ώστε να εξασφαλίσουμε την άμεση νοσηλεία κάθε πολίτη που έχει πραγματικά ανάγκη. 
      Έρχομαι στις γενικές αναφορές του Αρχηγού της Αξιωματικής Αντιπολίτευσης για τη Δημόσια Υγεία. Υπογραμμίζω ότι με πρωτοβουλίες της Κυβέρνησης εντοπίζονται οι  πηγές των πιο σοβαρών κινδύνων και αναπτύσσονται εθνικά σχέδια δράσης. Δίνουμε ιδιαίτερη έμφαση στην πρόληψη και ζητούμε την ενεργό συμμετοχή της κοινωνίας. Θυμίζω ότι: 
      1. Εξασφαλίστηκε η ασφάλεια και η ποιότητα του  μεταγγιζόμενου αίματος με την εφαρμογή του μοριακού ελέγχου, που καλύπτει πλέον όλη τη χώρα. 
      2. Δόθηκε ώθηση στο θεσμό της δωρεάς οργάνων σώματος. 
      3. Προχώρησε η εφαρμογή των νέων τεχνολογιών στην παροχή υπηρεσιών υγείας. 
      4. Δημιουργείται η Ηλεκτρονική Κάρτα Υγείας και Ασφάλισης, που θα ακολουθεί τον εργασιακό και ασφαλιστικό βίο κάθε πολίτη και θα συμβάλλει σ’ ένα σύγχρονο και αποτελεσματικό Σύστημα Υγείας. 
      5. Χτίζονται τα θεμέλια για ένα ολοκληρωμένο Σύστημα Πρωτοβάθμιας Φροντίδας. 
      6. Εξασφαλίστηκε η συνέχιση της ψυχιατρικής μεταρρύθμισης. 
      7. Εκπονήθηκε ολοκληρωμένη φαρμακευτική πολιτική, χωρίς τεχνητούς αποκλεισμούς, αλλά με  όρους που περιορίζουν τις αδικαιολόγητες επιβαρύνσεις των Ασφαλιστικών Ταμείων. 
      Κυρίες και κύριοι συνάδελφοι, γνωρίζουμε ότι υπάρχουν ακόμη σοβαρά προβλήματα? δεν τα κρύβουμε? έχουμε επίγνωση των δυσκολιών. Ξέρουμε ότι η προσπάθεια είναι δύσκολη εξαιτίας των χρεών του παρελθόντος, αλλά και της πίεσης που ασκεί η διεθνής συγκυρία. Παρ’ όλα αυτά, μέρα με τη μέρα κάνουμε σημαντικά βήματα. Συνεχίζουμε την προσπάθεια, και στην προσπάθεια αυτή θέλουμε συμπαραστάτες όλες τις πολιτικές δυνάμεις και όλους τους πολίτες. Η Υγεία, κυρίες και κύριοι συνάδελφοι, χρειάζεται συνεργασία και γόνιμες προτάσεις. Γιατί η Υγεία είναι υπόθεση όλων. 
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ κ. Γιώργιος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι, να ξεκινήσω και εγώ εκφράζοντας τον αποτροπιασμό μου, τη λύπη και συμπαράστασή μας, στα θύματα των οικογενειών στην Ινδία. Ήδη, έχω αποστείλει δική μου, προσωπική επιστολή στην Κυβέρνηση και στην κ. Σόνια Γκάντι και εκ μέρους του ΠΑ.ΣΟ.Κ. και εκ μέρους της Σοσιαλιστικής Διεθνούς. Κάθε προσπάθεια εκ μέρους της Ελλάδας για ανθρωπιστική συμπαράσταση, εμείς θα τη στηρίξουμε. 
      Κυρίες και κύριοι, το Εθνικό Σύστημα Υγείας θα μπορούσε να συμβολίζει το δικαίωμα κάθε πολίτη για στοιχειώδη αξιοπρέπεια, για ισότητα όλων στην πρόσβαση σε ποιοτικές δημόσιες υπηρεσίες για τον πολίτη. Να συμβολίζει την αξία που δίνουμε στον  κάθε άνθρωπο. Έτσι θεωρούμε εμείς το Εθνικό Σύστημα Υγείας. Και είναι δέσμευσή μας, είναι δέσμευση του Πανελλήνιου Σοσιαλιστικού Κινήματος, να κάνουμε το Εθνικό Σύστημα Υγείας, σύστημα αξίας, αξιοπρέπειας, πρόσβασης  όλων, ισότητας προς τον πολίτη.
      (Χειροκροτήματα από την πτέρυγα του ΠΑ.ΣΟ.Κ.)
      Σήμερα, το Ε.Σ.Υ. συμβολίζει την αναλγησία της Κυβέρνησης, την απαξίωση του πολίτη, την κακοδιαχείριση, το ρουσφέτι και τη διαφθορά. Οι απαντήσεις του κυρίου Πρωθυπουργού συμβολίζουν την υποκρισία της Κυβέρνησης της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      Διότι ακούμε πέντε χρόνια από τα χείλη του κυρίου Πρωθυπουργού τις υποσχέσεις ότι «όλα καλυτερεύουν». Ακούμε συνεχώς, επί πέντε χρόνια, ότι για όλα φταίνε κάποιοι άλλοι, οι συνδικαλιστές, οι γιατροί, οι νοσηλευτές, το ΠΑ.ΣΟ.Κ.. Καταντήσατε το Ε.Σ.Υ., σύμβολο φθηνών δικαιολογιών. 
      Η πραγματικότητα είναι δραματική, είναι εφιαλτική για τον πολίτη. Χειρουργεία και Μονάδες Εντατικής Θεραπείας που δεν λειτουργούν. Κατάργηση απογευματινών ιατρείων. Νοσοκομεία χωρίς στοιχειώδη υλικά, εξαιτίας των χρεών τους προς τους προμηθευτές. Δεν παρέχουν ούτε τις στοιχειώδεις νοσηλευτικές υπηρεσίες. Ελάχιστες προσλήψεις νοσηλευτών. Το προσωπικό δεν τα βγάζει πέρα. Κέντρα πρόληψης κατά των ναρκωτικών που δεν χρηματοδοτούνται και κοντεύουν να κλείσουν. Τετρακόσιες δομές στον τομέα της ψυχιατρικής μεταρρύθμισης δεν χρηματοδοτούνται μετά το 2004 και απειλούνται με κλείσιμο. Δυόμισι χιλιάδες εργαζόμενοι και δυόμισι χιλιάδες ασθενείς κινδυνεύουν να βρεθούν στο δρόμο. Κακοδιαχείριση παντού. 
      Είπατε ότι από το 2007 θα εξοικονομούσατε 500.000.000 ευρώ το χρόνο. Δεν προκύπτει από πουθενά. Ούτε το νέο σύστημα προμηθειών έχει εφαρμοστεί δεκαοκτώ μήνες μετά την ψήφισή του. Η αλλαγή του συστήματος προμηθειών οδήγησε σε εξωσυμβατικές παραγγελίες 1,2 δισεκατομμυρίων ευρώ, μόνο σ’ ένα χρόνο και οι αγορές εκτός διαγωνισμών προκαλούν «αιμορραγία» εκατομμυρίων ευρώ στο Ε.Σ.Υ.. 
      Οι δαπάνες για την ιδιωτική υγεία έχουν εκτοξευθεί στο 60%, από 45% που ήταν πριν από πέντε χρόνια. Τα χρέη έχουν εκτοξευθεί, λόγω κακής, αδιαφανούς και κομματικής διαχείρισης στα 4,5 δισεκατομμύρια. Φοβάσθε να τα βάλετε με τη διαφθορά και τα συμφέροντα γύρω από το ζήτημα του φαρμάκου, ενώ οι δαπάνες για τα φάρμακα ήταν το 2003 στα 5.000.000.000, το 2007 στα 8.000.000.000 και πλησιάζουν τώρα τα 10.000.000.000 ευρώ. Ένα απίστευτο γαϊτανάκι συμφερόντων, σε βάρος του ελληνικού λαού και των ασφαλισμένων. Στον κρατικό προϋπολογισμό, μειώνεται συνεχώς η χρηματοδότηση του Ε.Σ.Υ..
      Κύριε Πρωθυπουργέ, την προηγούμενη φορά που σας επέκρινα σ’ αυτήν την Αίθουσα, μιλήσατε για ασύστολα ψεύδη. Σας προκαλώ. Ελάτε μαζί μου σ’ ένα νοσοκομείο, να δείτε τα χάλια τα δικά σας, για να μην παριστάνετε ότι δεν τα γνωρίζετε.
      (Χειροκροτήματα από την πτέρυγα του ΠΑ.ΣΟ.Κ.)
     	Να σας πω εγώ την αλήθεια, διότι εγώ τα έχω επισκεφθεί και τα έχω δει αυτοπροσώπως και τα ξέρουν πολύ καλά και οι πολίτες και οι Βουλευτές του ΠΑ.ΣΟ.Κ.. Δεν ξέρω τι σας λένε οι δικοί σας Βουλευτές. 
     Στο Γενικό Κρατικό Νοσοκομείο στη Νίκαια, η νέα πτέρυγα του νοσοκομείου, με καταπληκτικό εξοπλισμό, έγινε πριν από πέντε χρόνια. Πριν από δύο χρόνια που το επισκέφθηκα, ήταν μέσα στα πλαστικά τα μηχανήματα και σήμερα, πάλι είναι μέσα στα πλαστικά. Είναι πέντε χρόνια κλειστή η μονάδα για τα εξωτερικά ιατρεία και τα επείγοντα περιστατικά.
     Στα νοσοκομεία «Αγλαΐα Κυριακού» και «Αγία Σοφία» το Ακτινοθεραπευτικό Τμήμα λειτουργεί με ελλείψεις σε βασικά μηχανήματα. Πέντε χρόνια, δεν μπόρεσε η Κυβέρνηση να προμηθευτεί ένα βασικό μηχάνημα ακτινοθεραπείας για τα παιδιά με καρκίνο. Είναι απαράδεκτο, κύριε Πρωθυπουργέ! 
     Έχω επισκεφθεί επανειλημμένως και άλλες μονάδες. Στον «Ευαγγελισμό» υπάρχουν βασικές ελλείψεις στη λειτουργία του, υπάρχουν αρρυθμίες, διότι δεν υπάρχουν και δεν λειτουργούν χειρουργεία.
     Πήγα προχθές στο «Αττικό» και είδα ότι υπάρχει έλλειψη προσωπικού. Έχει έξοχες υποδομές, από τα λεφτά του ελληνικού λαού και δεν λειτουργούν.
     Μιλήσατε για τις Μονάδες Εντατικής Θεραπείας. Πηγαίνετε στο «Αττικό». Υπάρχουν είκοσι τέσσερις κλίνες εντατικής θεραπείας νεογνών και ξέρετε πόσες δουλεύουν; Δουλεύουν μόνο τέσσερις, κύριε Πρωθυπουργέ. Πεθαίνει κόσμος, επειδή δεν βρίσκει Μονάδες Εντατικής Θεραπείας ανοικτές. 
     Στην επαρχία, έχουμε τα ίδια προβλήματα. Τα νοσοκομεία του Μεσολογγίου, του Αγρινίου υπολειτουργούν και οι ασθενείς πηγαίνουν στην Πάτρα. Εσείς τακτοποιήσατε άμεσα τους κομματικούς φίλους με την Αγροφυλακή, αλλά στο Εθνικό Σύστημα Υγείας δεν μπορούσατε να κάνετε προσλήψεις. Έχουμε έλλειμμα 4.500 γιατρών και 15.000 νοσηλευτών. 
     Δεν φταίει το προσωπικό, που δεν πάνε καλά τα νοσοκομεία στην Ελλάδα. Κάνουν υπεράνθρωπες θυσίες και προσπάθειες. Και όταν πάω, μου λένε το εξής: «Δεν αντέχουμε, υπάρχει έλλειψη προσωπικού, υπάρχει υπερκόπωση, υπάρχει θέμα ασφάλειας των ασθενών». 
     Κύριε Πρωθυπουργέ, αυτή η δικαιολογία, την οποία ακούω από κάθε διοίκηση δική σας στα νοσοκομεία, περί Α.Σ.Ε.Π., είναι αστεία. Δεν φταίει το Α.Σ.Ε.Π.. Φταίει το δικό σας κυβερνητικό πρόγραμμα, που δεν επενδύετε χρήματα στο Ε.Σ.Υ.. Τα χρήματα πάνε αλλού.
     (Χειροκροτήματα από την πτέρυγα του ΠΑ.ΣΟ.Κ.)
     Τα χρήματα του ελληνικού λαού πάνε σε άλλες προτεραιότητες. Και αν φέρετε εσείς –γιατί δεν φέρατε ποτέ- ένα νομοσχέδιο για να διευκολύνουμε τις προσλήψεις, εμείς θα το στηρίξουμε. Αλλά βάλτε τα λεφτά για το Εθνικό Σύστημα Υγείας. Δεν το κάνετε. Σκόπιμα διαλύετε, κύριε Πρωθυπουργέ, τη δημόσια υγεία. Παραδίδετε την υγεία των πολιτών σε ανεξέλεγκτες δυνάμεις της αγοράς. Είναι κοινωνικά προκλητικό και, βεβαίως, δεν καλύπτονται τα προβλήματα με επικοινωνιακά τρυκ των Υπουργών. Έχει κλονιστεί η εμπιστοσύνη του κόσμου στο Εθνικό Σύστημα Υγείας, όπως έχει κλονιστεί και η εμπιστοσύνη του ελληνικού λαού στη δυνατότητά σας να δώσετε οποιαδήποτε ασφάλεια στον τομέα της πρόνοιας. Οι προνοιακές δομές σε όλη την Ελλάδα καταρρέουν από την έλλειψη χρηματοδότησης, τα Κ.Α.Π.Η., τα Κέντρα Απασχόλησης των Νέων, το πρόγραμμα «Βοήθεια στο Σπίτι». 
     Φίλες και φίλοι, αγαπητοί συνάδελφοι, σε όποιον τομέα λειτουργίας του κράτους και αν σταθούμε, το συμπέρασμα είναι ένα. Δεν λειτουργεί τίποτα, δεν υπάρχει Κυβέρνηση. Οι τεράστιοι πόροι κατασπαταλήθηκαν υπέρ συμφερόντων, γιατί το καράβι είναι ακυβέρνητο. Η Κυβέρνηση αυτή πρέπει να φύγει, γιατί είναι δραματικά επιζήμια για το παρόν και το μέλλον της πατρίδας. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, απ’ όλα όσα ακούστηκαν, κρατώ ως μοναδικό θετικό τη δέσμευσή σας ότι θα μας συνδράμετε και θα μας βοηθήσετε να καταρτίσουμε νομοθετική ρύθμιση για την επίσπευση των προσλήψεων. Επιτέλους, άκουσα και κάτι θετικό! 
     (Χειροκροτήματα από την πτέρυγα της Νέας Δημοκρατίας.)
      Κυρίες και κύριοι συνάδελφοι, υπάρχει διαφορά, και μάλιστα μεγάλη, ανάμεσα στην επισήμανση των προβλημάτων και την πλήρη διαστρέβλωση των πραγμάτων. Υπάρχει διαφορά ανάμεσα στον μονότονο καταγγελτικό λόγο και την υπεύθυνη κατάθεση προτάσεων. Και είναι κρίμα ο Αρχηγός της Αξιωματικής Αντιπολίτευσης να μην μπορεί να την «ανακαλύψει» αυτή τη διαφορά. Είναι ακόμη μεγαλύτερο κρίμα, διότι καταφεύγει σε βαριές, ενίοτε υβριστικές εκφράσεις, που το μόνο που αποδεικνύουν είναι απουσία επιχειρημάτων και πολιτικής. 
      Θέλω να ξεκαθαρίσω κάτι: Δεν εξωραΐζουμε τα πράγματα -το έχω πει πολλές φορές σ’ αυτή την Αίθουσα-, αλλά δεν δεχόμαστε και την ισοπέδωση. Ξέρουμε τα προβλήματα που αντιμετωπίζουν οι πολίτες, ξέρουν όμως και οι πολίτες τις βελτιώσεις που συντελούνται. 
      Ξεκινώ από το θέμα των δαπανών, που είναι και το πιο σοβαρό. Οι προμήθειες χωρίς διαγωνιστικές διαδικασίες, που καθιερώθηκαν από τις Κυβερνήσεις του ΠΑΣΟΚ, σταματούν οριστικά. Το κορυφαίο όργανο του νέου συστήματος, η Επιτροπή Προμηθειών Υγείας, αναλαμβάνει από την 1η του χρόνου την ευθύνη για το σύνολο των διαγωνιστικών διαδικασιών σε όλη τη χώρα. Ήδη, στο πρώτο στάδιο της λειτουργίας του, το νέο σύστημα έχει αποδώσει σημαντικούς καρπούς: έχουν εξοικονομηθεί δεκάδες εκατομμύρια ευρώ και πρόκειται να εξοικονομηθούν πολλαπλασίως περισσότερα με την πλήρη εφαρμογή του.
      Επιπλέον, σημαντικά ποσά εξασφαλίζονται με τη θέσπιση θεραπευτικών ομάδων φαρμάκων από τον ΕΟΦ, με την καθιέρωση νέας μορφής ταινιών γνησιότητας, με τους καινούργιους όρους συσκευασίας για τα νοσοκομειακά φάρμακα, αλλά και με την πρόβλεψη επιστροφής σημαντικών ποσών από τη Φαρμακοβιομηχανία στα Ασφαλιστικά Ταμεία.
      Σε ό,τι αφορά τα συσσωρευθέντα μέχρι σήμερα χρέη: Υπογραμμίζω ότι η πρακτική που εφαρμοζόταν τα τελευταία δέκα χρόνια, σταματά οριστικά με την πλήρη εφαρμογή του νέου συστήματος προμηθειών. Εξαλείφονται, έτσι, οι παθογένειες που οδηγούσαν τόσο στη συσσώρευση χρεών, όσο και στη διόγκωση των τιμών. Οι οφειλές στους προμηθευτές καταβάλλονται σύντομα, όπως ήδη συμφωνήθηκε.
      Σε ό,τι αφορά τις λίστες αναμονής: Όπως είναι γνωστό, περίπου το 60% των περιστατικών που εισάγονται στα νοσοκομεία δεν έχουν ανάγκη νοσοκομειακής περίθαλψης? δημιουργείται, έτσι, μια σοβαρή επιβάρυνση. Οριστική λύση του προβλήματος μπορεί να υπάρξει με την καθιέρωση ολοκληρωμένου Συστήματος Πρωτοβάθμιας Φροντίδας Υγείας. Αυτή είναι η μεγάλη μεταρρύθμιση που προωθούμε τώρα, και είμαστε έτοιμοι να το φέρουμε αυτό το σχέδιο νόμου στη Βουλή. Εξασφαλίζουμε λοιπόν ουσιαστική αναβάθμιση των παρεχόμενων υπηρεσιών, αλλά και ουσιαστική μείωση της λίστας των υποψηφίων για εξέταση.
      Σε ό,τι αφορά τα απογευματινά ιατρεία: Είναι ένας πετυχημένος θεσμός, τον οποίο όχι μόνο διατηρούμε, αλλά και ενισχύουμε. Εκείνο που καταργούμε είναι οι Ειδικοί Λογαριασμοί που καθιέρωσαν οι Κυβερνήσεις του ΠΑΣΟΚ, και αυτό για λόγους γενικότερης δημοσιονομικής διαφάνειας. Εντάσσουμε τα έσοδα των απογευματινών ιατρείων στους προϋπολογισμούς των νοσοκομείων, προκειμένου να υπάρχει αποτελεσματικός έλεγχος. Υποχρεώνουμε, ταυτόχρονα, τα δημόσια νοσοκομεία να συντάσσουν ισολογισμούς και απολογισμούς.
      Σε ό,τι αφορά τα νοσοκομεία που επισκέπτεται ο Αρχηγός του ΠΑΣΟΚ: Δεν αρνούμαστε ότι σε μερικές περιπτώσεις υπάρχουν ελλείψεις προσωπικού, ότι οι εργαζόμενοι ζητούν περισσότερα, ότι οι πολίτες δικαιούνται ακόμη καλύτερα. Με τις επισκέψεις του, ωστόσο, δεν μπορεί να μη διαπιστώνει τη διαφορά που υπάρχει ανάμεσα στο σήμερα και  το χθες. Θυμίζω, επειδή το ανέφερε, πως το  Νοσοκομείο «Αττικόν» εγκαινιάστηκε χωρίς ουσιαστικό προγραμματισμό, χωρίς στόχευση, ενώ λειτουργούσε μόνο το 25% της δυναμικότητάς του. Αυξήσαμε κατακόρυφα πέρα από το 90% τη λειτουργικότητά του και προχωρούμε σταδιακά στην πλήρη λειτουργία του, με την πρόσληψη του απαιτούμενου προσωπικού αλλά και με την οργανική σύμπτυξη κλινικών.
      Και μια λέξη για τη νέα πτέρυγα στη Νίκαια: Το 2004 την αφήσατε χωρίς εξοπλισμό, χωρίς επιπλέον προσωπικό. Κινήθηκαν άμεσα όλες οι διαδικασίες για τον εξοπλισμό, όμως κόλλησαν πράγματι. Γιατί; Κόλλησαν στις διαδικασίες με προσφυγές στη Δικαιοσύνη. Σήμερα, που αυτό ολοκληρώθηκε, όλα είναι έτοιμα να λειτουργήσει από την 1η Ιανουαρίου 2009. Αυτή είναι η πραγματικότητα.
      (Χειροκροτήματα από την πτέρυγα της Νέας Δημοκρατίας.)
      Σε ό,τι αφορά τον τομέα της αντιμετώπισης των ναρκωτικών:
      1. Αναπτύξαμε και αναπτύσσουμε μονάδες απεξάρτησης σε όλη τη χώρα, που τις εντάσσουμε στα νοσοκομεία του Ε.Σ.Υ. 
      2. Λειτουργούν με απογευματινό ωράριο μονάδες απεξάρτησης.
      3. Ενισχύονται οι δράσεις όλων των οργανισμών που δραστηριοποιούνται στην αντιμετώπιση των εξαρτησιογόνων ουσιών. 
      4. Προετοιμάζουμε την ίδρυση κέντρων κατά των εξαρτησιογόνων ουσιών. 
Το σχέδιο του σχετικού προεδρικού διατάγματος έχει ήδη δοθεί σε όλους τους ενδιαφερόμενους φορείς.
      Στον τομέα της ψυχιατρικής μεταρρύθμισης: Η έλλειψη σχεδιασμού για τη βιωσιμότητα των μονάδων στην περίοδο ΠΑΣΟΚ ήταν τέτοια, που οδηγούσε στη διακοπή της κοινοτικής χρηματοδότησης για την Υγεία. Παρ’ όλα αυτά, εξασφαλίσαμε τη συνέχισή της και για την Δ΄ Προγραμματική Περίοδο. Με τη συνδρομή αυτή, συνεχίζουμε την ανάπτυξη σύγχρονου, ολοκληρωμένου δικτύου υπηρεσιών ψυχικής υγείας κοντά στον τόπο κατοικίας. Σταδιακά καταργούνται τα ασυλικού τύπου ψυχιατρεία, και προάγεται έτσι όχι μόνο η υγεία, αλλά και ο αποστιγματισμός.
      Σε ό,τι αφορά τις υποδομές: Έχουν ολοκληρωθεί ή βρίσκονται σε φάση ολοκλήρωσης σημαντικά έργα, όπως: η κατασκευή 3 νέων Νοσοκομείων και 1 Κέντρου Αποκατάστασης, συνολικού προϋπολογισμού ενός δισεκατομμυρίου ευρώ? η βελτίωση των υποδομών σε 20 Κέντρα Υγείας? δώδεκα κτηριακά έργα σε νοσηλευτικές μονάδες αστικών κέντρων? η προμήθεια εξοπλισμού σε 33 Νοσοκομεία? ταυτόχρονα, συνεχίζονται τόσο τα προγράμματα αναβάθμισης των Νοσοκομείων, των Κέντρων Υγείας και των Ιδρυμάτων Πρόνοιας, όσο και το πρόγραμμα προσλήψεων ιατρικού και νοσηλευτικού προσωπικού.
      Κυρίες και κύριοι συνάδελφοι, ακόμη μία φορά θέλω να τονίσω, να υπογραμμίσω ότι η προσπάθεια εντείνεται. Η Υγεία απαιτεί συνένωση δυνάμεων. Η βελτίωση των υποδομών και των υπηρεσιών Υγείας δεν σταματά ποτέ.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, θα συζητηθεί τώρα η τέταρτη με αριθμό 318/12/25-11-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη λήψη μέτρων για την αντιμετώπιση της αυξανόμενης εισροής παράνομων μεταναστών στην Ελλάδα.
      Ευχαριστώ τον Κοινοβουλευτικό Εκπρόσωπο του ΣΥ.ΡΙ.ΖΑ. για αυτή την αλλαγή σειράς, καθότι ο Πρόεδρος του Λαϊκού Ορθόδοξου Συναγερμού έχει σε λίγο συνάντηση με τον Πρόεδρο της Κυπριακής Δημοκρατίας, τον κ. Χριστόφια.
      Η επίκαιρη ερώτηση του κ. Καρατζαφέρη έχει ως εξής:
      «Μετά από συνάντηση που είχε μαζί σας στις 8 Νοεμβρίου 2008 ο Δήμαρχος Αθηναίων κ. Νικήτας Κακλαμάνης, ανέφερε ότι συζητήσατε το θέμα της λαθρομετανάστευσης και με δηλώσεις του χαρακτήρισε το θέμα της παράνομης μετανάστευσης ως: «Βόμβα που κάποτε θα σκάσει, αν δεν κάνουμε κάτι». Επίσης, ζήτησε: «Εθνική συνεννόηση με μετριοπάθεια, χωρίς ρατσιστικές εξάρσεις» και εκτίμησε ότι: «Η Αθήνα πρέπει να αυξήσει τις πιέσεις της προς την Ευρώπη, προκειμένου να ληφθούν κοινές αποφάσεις, αλλά και να αυξηθούν τα κοινοτικά κονδύλια προς την Ελλάδα, η οποία αποτελεί φυσικό σύνορο της Ευρώπης με την Τουρκία-χώρα κλειδί στην υπόθεση της λαθρομετανάστευσης».
      Σε άρθρο που δημοσιεύθηκε στον «ΕΛΕΥΘΕΡΟ ΤΥΠΟ» στις 20 Οκτωβρίου 2008 αναφέρεται ότι, σύμφωνα με τις εκτιμήσεις των μυστικών υπηρεσιών της χώρας μας, «περισσότεροι από εκατόν είκοσι χιλιάδες αλλοδαποί, έχουν κατακλύσει τις παραλιακές πόλεις της Τουρκίας περιμένοντας να περάσουν λαθραία στην Ελλάδα». Ακόμα, ότι οι μαζικές εισροές λαθρομεταναστών από τα θαλάσσια σύνορα της χώρας μας κατέρριψαν φέτος «ρεκόρ όλων των εποχών» και αύξηση σε ποσοστό άνω του 50% σε σχέση με το 2007.
      Αντίστοιχο «ρεκόρ όλων των εποχών» έχει καταγράψει και η εγκληματικότητα φέτος στη χώρα μας τόσο στα αστικά κέντρα όσο και στην Περιφέρεια, με αποτέλεσμα οι φυλακές να έχουν πλημμυρίσει από υποδίκους και καταδίκους σε σημείο που με νομοθετική ρύθμιση της Κυβέρνησης να απολύονται εγκληματίες, όπως εκβιαστές και πλαστογράφοι, γιατί επικρατεί το αδιαχώρητο. Οι μισοί από τους φυλακισμένους είναι αλλοδαποί. Η εγκληματικότητα, όπως λένε οι ειδικοί, θα αυξηθεί ακόμα περαιτέρω, λόγω της κλιμακούμενης οικονομικής κρίσης και της συνεπαγόμενης ανεργίας που θα πλήξει περισσότερο τους οικονομικά ασθενέστερους, μεταξύ των οποίων συγκαταλέγονται και οι παράνομοι μετανάστες.
      Το κράτος αδυνατεί να αντιμετωπίσει την τεράστια εισροή των οικονομικών μεταναστών και τις συνέπειές της σε όλους τους τομείς της Δημόσιας Διοίκησης.
      Ερωτάσθε:
      1. Γνωρίζει η πολιτεία τον ακριβή αριθμό των λαθρομεταναστών που βρίσκονται σήμερα στη χώρα μας και το κόστος που συνεπάγεται η παραμονή τους;
      2. Πώς σκοπεύετε να αντιμετωπίσετε τη διαρκώς αυξανόμενη εισροή λαθρομεταναστών; Σκέπτεσθε να ζητήσετε πρόσθετους πόρους από την Ευρωπαϊκή Ένωση για το λόγο αυτόν;»
      Στην επίκαιρη ερώτηση του κ. Καρατζαφέρη θα απαντήσει ο Πρόεδρος της Κυβέρνησης κ. Κωνσταντίνος Καραμανλής.
      (Χειροκροτήματα από την πτέρυγα της Νέας Δημοκρατίας)
    ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβερνήσεως): Κυρίες και κύριοι συνάδελφοι, το φαινόμενο της μη νόμιμης μετανάστευσης είναι εξαιρετικά σοβαρό και πολύπλευρο. Απολύτως ακριβή στοιχεία, όπως είναι αυτονόητο, δεν μπορεί να υπάρχουν? και δεν υπάρχουν σε καμία ευρωπαϊκή χώρα.
    Σημειώνω, πάντως, ότι στη χώρα μας, κατά το πρώτο δεκάμηνο του χρόνου, είχαν συλληφθεί 115.000 μη νόμιμοι μετανάστες, καθώς και 1.850 διακινητές.
    Υπαινιγμοί για αδράνεια των Αρχών δεν ευσταθούν. Είναι, όμως, γεγονός ότι κανένα κράτος – μέλος της Ευρωπαϊκής Ένωσης δεν μπορεί μόνο του να αντιμετωπίσει το τεράστιο αυτό πρόβλημα. Και βέβαια, τα πράγματα είναι ακόμα πιο δύσκολα για τη χώρα μας, που έχει την πιο εκτεταμένη ακτογραμμή (πλησιάζει τις 20.000 χιλιόμετρα) και πάνω από 9.000 νησιά, νησίδες και βραχονησίδες.
    Η Ελλάδα, συμμορφούμενη και με το κεκτημένο Σένγκεν, προωθεί μια σειρά από ουσιαστικά και δίκαια μέτρα για την αντιμετώπιση της μη νόμιμης μετανάστευσης, αλλά και για την καταπολέμηση της διασυνοριακής εγκληματικότητας.
    Εφαρμόζουμε οργανωμένο εθνικό στρατηγικό σχέδιο, το οποίο αναβαθμίζουμε διαρκώς. 
    Σε κάθε περίπτωση, το εύρος και η οξύτητα του προβλήματος σε ολόκληρη την Ευρώπη κατέδειξαν ότι χρειάζεται ενιαία ευρωπαϊκή πολιτική, έτσι ώστε να υπάρξει ολοκληρωμένη διαχείριση του φαινομένου.
    Στην προσπάθεια αυτή για μια ενιαία ευρωπαϊκή πολιτική, η Ελλάδα με συνεχείς παρεμβάσεις σε όλα τα επίπεδα ασκεί πρωταγωνιστικό ρόλο.
    Θυμίζω ότι έχω θέσει ο ίδιος ζήτημα δημιουργίας ευρωπαϊκής ακτοφυλακής (ή, γενικότερα, συνοριοφυλακής) και ότι ήδη υπάρχουν σημαντικές εξελίξεις που τείνουν σ’ αυτή την κατεύθυνση. Γίνονται, δηλαδή, βήματα που οδηγούν σταδιακά στη δημιουργία ενός κοινού μηχανισμού αντιμετώπισης της παράνομης εισόδου μεταναστών, μέσ’ από τη μετεξέλιξη του FRONTEX.
    Θυμίζω, ακόμα, ότι συμβάλαμε ουσιαστικά στην τελική διαμόρφωση του Ευρωπαϊκού Συμφώνου για τη μετανάστευση και το άσυλο, που υιοθετήθηκε από το Ευρωπαϊκό Συμβούλιο στα μέσα του περασμένου Οκτωβρίου. Ήταν μία σημαντική πρωτοβουλία της Γαλλικής Προεδρίας, που ανοίγει το δρόμο που χρειάζεται η Ευρωπαϊκή Ένωση για μια ολοκληρωμένη διαχείριση του ζητήματος της μη νόμιμης μετανάστευσης.
    Υπογραμμίζεται ότι έχει υιοθετηθεί σχεδόν το σύνολο των προτάσεών μας, όπως υποβλήθηκαν τόσο από τον Υπουργό Εσωτερικών όσο και με επιστολή που απέστειλα προς τον προεδρεύοντα της Ε.Ε., τον Γάλλο Πρόεδρο κ. Ν. Σαρκοζί, αλλά και προς τους αρχηγούς των κρατών και των κυβερνήσεων των 26 εταίρων μας.
    Από το Σύμφωνο αυτό, που είναι βασικό βήμα στην πορεία για την εφαρμογή ενιαίας ευρωπαϊκής πολιτικής, τονίζω: 
    Πρώτον, γίνεται δεκτό ότι η ριζική αντιμετώπιση του φαινομένου θα επιτευχθεί μόνο αν στις χώρες προέλευσης των μεταναστών δημιουργηθούν συνθήκες δημοκρατικής προόδου, πραγματικής οικονομικής ανάπτυξης, ευημερίας και ειρηνικής διαβίωσης. Χρειάζεται δηλαδή κοινή ευρωπαϊκή προσπάθεια, που θα αποβλέπει στην ενίσχυση των περιοχών καταγωγής των μεταναστών. Αυτή είναι η πραγματικότητα. Και αυτό είναι το στοίχημα για όλους μας. Είναι ουσιαστική πρόκληση για την Ευρωπαϊκή Ένωση, για ολόκληρο τον ανεπτυγμένο κόσμο.
    Δεύτερον, ενιαία αντιμετώπιση του φαινομένου από την Ευρωπαϊκή Ένωση δεν μπορεί να υπάρξει, παρά μόνο με την παράλληλη διαμόρφωση ενός αποτελεσματικού συστήματος προστασίας των δικαιωμάτων του ανθρώπου. Αυτό, άλλωστε, αποδεικνύει και η ενίσχυση της συνεργασίας με την Ύπατη Αρμοστεία του Οργανισμού Ηνωμένων Εθνών.
    Τρίτον, κοινός στόχος είναι η θωράκιση των εξωτερικών συνόρων της Ευρωπαϊκής Ένωσης, με την καθιέρωση εντατικότερων και ουσιαστικότερων ελέγχων, ιδίως στο πλαίσιο του FRONTEX, του Οργανισμού δηλαδή που έχει επιφορτισθεί με τη βελτίωση του συντονισμού της επιχειρησιακής συνεργασίας μεταξύ των κρατών-μελών. Είναι μάλιστα ιδιαίτερα σημαντικό το γεγονός ότι οργανώνει και κοινές επιχειρήσεις μεταξύ των κρατών-μελών σε περιοχές που δέχονται υψηλή λαθρομεταναστευτική πίεση.
    Επισημαίνω, σε ό,τι αφορά το κεφάλαιο αυτό, που είναι μείζονος σημασίας για τη χώρα μας, τρία στοιχεία:
    Πρώτον, το Ευρωπαϊκό Σύμφωνο αναφέρει ρητά ότι πρέπει να διατεθούν όλα τα αναγκαία μέσα στον FRONTEX, προκειμένου να εκπληρώσει την αποστολή του, για τον έλεγχο «των εξωτερικών συνόρων της Ευρωπαϊκής Ένωσης». Αναφέρεται, λοιπόν, στα εξωτερικά σύνορα της Ευρωπαϊκής Ένωσης, διευκρινίζοντας μάλιστα ότι τα σύνορα αυτά καθορίζονται κυριαρχικώς από τα κράτη-μέλη της Ένωσης. Θωρακίζονται, έτσι, ακόμη περισσότερο τα σύνορα της χώρας μας, σε ό,τι αφορά τα θέματα της μη νόμιμης εισόδου. 
      Δεύτερον, με γνώμονα την ενίσχυση των ελέγχων στα εξωτερικά σύνορα της Ευρωπαϊκής Ένωσης, υποβάλαμε πρόταση για τη δημιουργία περιφερειακών κέντρων διαχείρισης των χερσαίων και θαλάσσιων συνόρων της Ευρωπαϊκής Ένωσης. Προτείναμε, ειδικότερα, να λειτουργήσει το κέντρο για τα θαλάσσια σύνορα στον Πειραιά, όπου υπάρχει η απαραίτητη υποδομή.
      Τρίτον, τη στιγμή αυτή, κάτω από την εποπτεία του FRONTEX βρίσκεται σε εξέλιξη κοινή επιχείρηση, με την επωνυμία «Ποσειδών 2008», στα χερσαία και θαλάσσια σύνορα της χώρας μας με την Αλβανία και την Τουρκία. Σκοπός της κοινής αυτής επιχείρησης είναι η συνδρομή στο έργο των ελληνικών αστυνομικών και λιμενικών αρχών, σε ό,τι αφορά την αντιμετώπιση της μη νόμιμης μετανάστευσης. Σημειώνω δε ότι κατά τη διάρκεια της επιχείρησης, που είναι ακόμα σε εξέλιξη, παρά την ύπαρξη προσωπικού και σκαφών των κρατών-μελών της Ένωσης, διαπιστώθηκε αύξηση της κίνησης μη νόμιμων μεταναστών από την Τουρκία προς τη χώρα μας.
      Κυρίες και κύριοι συνάδελφοι, το φαινόμενο της μη νόμιμης μετανάστευσης είναι εξαιρετικά σοβαρό και εντείνεται με την πάροδο του χρόνου όχι μόνο στη χώρα μας, αλλά και σε όλα τα κράτη του ανεπτυγμένου κόσμου. Αναγνωρίζουμε την ανθρώπινη διάστασή του. Οι αρχές επιτελούν με αφοσίωση και με πλήρη σεβασμό των δικαιωμάτων του ανθρώπου την αποστολή τους. Στόχος μας τώρα είναι η αξιοποίηση, στο μέγιστο βαθμό, της ευρωπαϊκής συνεργασίας και η άντληση όσο το δυνατόν περισσότερων κοινοτικών πόρων. Έχουμε αναπτύξει συγκεκριμένες πρωτοβουλίες προς αυτή την κατεύθυνση και συνεχίζουμε με εντεινόμενους ρυθμούς.
      Καταλήγω λέγοντας ότι η υπόθεση αυτή, κυρίες και κύριοι συνάδελφοι, αφορά βεβαίως την Ελλάδα, αλλά δεν αφορά μόνο την Ελλάδα? αφορά όλα τα κράτη-μέλη της Ευρωπαϊκής Ένωσης. Αυτός είναι βασικός στόχος της πολιτικής μας, και αυτόν το στόχο τα τελευταία χρόνια τον έχουμε επιτύχει σε σημαντικότατο βαθμό. Πριν από τρία τέσσερα χρόνια δεν ήταν θέμα ευρωπαϊκό αυτό. Σήμερα, χάρη στη δική μας πρωτοβουλία και βεβαίως χάρη στην πρωτοβουλία και άλλων χωρών, κυρίως μεσογειακών, έχει γίνει κεντρικό ζήτημα αντιμετώπισης από κάθε Ευρωπαϊκό Συμβούλιο.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γιώργος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Όσον αφορά προλογικά το προηγούμενο θέμα, θα έλεγα, κύριε Πρωθυπουργέ, φροντίστε να γίνουν κρεβάτια στις εντατικές μονάδες, μήπως και έχουμε τίποτα έκτακτα περιστατικά και χρειαστούν το Δεκέμβριο μήνα!
      Υπάρχει ένα πρόβλημα μεγάλο. Κύριε Πρωθυπουργέ, σας άκουσα με ιδιαίτερη προσοχή. Θα μπορούσε να ήταν μία καλή βάση για μία διδακτορική μελέτη, όμως δεν άκουσα τίποτε επί της ουσίας. Δεν άκουσα πώς θα ελαφρύνουμε την περιοχή του Αγίου Παντελεήμονα, αυτή τη γειτονιά τη γκετοποιημένη. 
      Σας είπε ο αξιότιμος Αρχηγός του ΠΑ.ΣΟ.Κ. να πάτε μαζί σ’ ένα νοσοκομείο. Εγώ σας λέω για ένα Σαββατοκύριακο, για μία διανυκτέρευση, να μείνετε σ’ ένα διαμέρισμα στον Άγιο Παντελεήμονα για να έχετε μία εικόνα, γιατί ούτε εσείς στη Ραφήνα ούτε ο κ. Παπανδρέου στο Καστρί ούτε εγώ στην Αμφιθέα έχουμε την πραγματική εικόνα. Υπάρχουν περιοχές που οι πολίτες μας δεν αντέχουν, δεν μπορούν να ζήσουν, δεν μπορούν να επιβιώσουν. 
      Δεν πηγαίνω σε ξενοφοβικά σύνδρομα και ρατσιστικές διαθέσεις. Έχω ένα συμπέρασμα, μία πραγματικότητα πώς σ’ αυτούς τους ανθρώπους, αυτούς τους πολίτες που πληρώνουν φόρους, που πηγαίνουν φαντάροι, που υπηρετούν την πατρίδα θα δημιουργήσουμε συνθήκες μίας ανεκτής επιβίωσης.
      Επί της ουσίας δεν άκουσα τίποτε. Κατ’ αρχήν είμαστε μία χώρα που δεν ξέρει πόσοι είναι οι λαθρομετανάστες. Το είπατε και εσείς –κομψά μεν, αλλά το είπατε. Πόσοι είναι επιτέλους;
	Εδώ υπάρχει μια εργασία του καθηγητού Γουίνγκραμ ο οποίος λέει ότι ο αριθμός των συλληφθέντων σε σχέση μ’ αυτούς που περνάνε, κύριε Πρωθυπουργέ, ποικίλλει μεταξύ δύο και τέσσερα. Όταν, λοιπόν, έχουμε από το 2001 μέχρι σήμερα τετρακόσιες χιλιάδες συλληφθέντες –αυτά είναι στοιχεία τα οποία έχω δανειστεί από το Ινστιτούτο Πολιτικής των Μεταναστών- εάν λοιπόν ισχύουν αυτοί οι αριθμοί του αρμόδιου καθηγητή, έχουμε στην Ελλάδα οκτακόσιες χιλιάδες μέχρι ένα εκατομμύριο εξακόσιους λαθρομετανάστες από το 2001 και μετά. Εάν προσθέσουμε και τα προηγούμενα χρόνια, τότε μιλάμε για δύο εκατομμύρια ανθρώπους που ζουν σ’ αυτήν τη χώρα και οι περισσότεροι ζουν παράνομα, μη νόμιμα είπατε εσείς. Το θέμα είναι, λοιπόν, τι κάνουμε εμείς και πόσο μας κοστίζουν. Δεν πρέπει σ’ ένα κράτος, σε μία οργανωμένη ευρωπαϊκή πολιτεία να ξέρουμε κατ’ αρχάς πόσο μας κοστίζουν;
	(Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
	Κύριε Πρωθυπουργέ, είμαστε στην αρχή μιας κρίσεως. Πόσο μας κοστίζει το θέμα της λαθρομετανάστευσης; Πόσο επιβαρύνεται ο προϋπολογισμός της χώρας; Πόσο επιβαρύνονται οι φορολογούμενοι απ’ αυτό το φαινόμενο; Πόσο κοστίζουν σε νοσοκομεία και γιατρούς, πόσο κοστίζουν σε εκπαίδευση, πόσο κοστίζουν για τη φύλαξη των συνόρων και μια σειρά άλλων θεμάτων τα οποία τίθενται; Δεν ξέρουμε πόσο μας κοστίζουν. 
	Ο παρακείμενος Υπουργός Υγείας και Κοινωνικής Αλλυλεγγύης ξέρει ότι είχαμε νικήσει κάποιες ασθένειες. Με κόστος, με κόπο των γιατρών μας είχαμε νικήσει τη φυματίωση εδώ και είκοσι χρόνια. Τώρα έχει επανέλθει η φυματίωση και δημιουργείται η ανάγκη να μετατραπεί ξανά η «Σωτηρία» από Γενικό Νοσοκομείο σε Νοσοκομείο Θώρακος.
      Πείτε μου ποιος από σας μέσα από τη Βουλή έχει γεννήσει το παιδί του ή το εγγόνι του στο δημόσιο νοσοκομείο. Ποιος έχει πάει στην «Έλενα», εκεί που γεννηθήκαμε εμείς δηλαδή, η δικιά μου γενιά; Κανένας. Γιατί; Θέλετε να πληρώνετε; Γιατί πάνε όλοι στο «Ιασώ», στο «Μητέρα» και στα άλλα; Διότι δεν μπορούν, δεν υπάρχει πρόσβαση, δεν υπάρχει χώρος. Πηγαίνουν οι μετανάστες. Βεβαίως είναι φτωχότεροι των γηγενών και πηγαίνουν εκεί. Φροντίσαμε εμείς όμως να κάνουμε τα αναγκαία νοσοκομεία; Φροντίσαμε να κάνουμε τα αναγκαία μαιευτήρια; 
      Τώρα τι κάναμε; Επειδή είναι πολλοί οι κατάδικοι, βγάζουμε έξω τους μισούς. Σας θυμίζω βεβαίως ότι οι μισοί είναι μετανάστες. Βγάζουμε τους μισούς έξω. Δηλαδή, έκανε κόπο η πολιτεία για χρόνια να μαζέψει στα κελιά τους εγκληματίες και τώρα βγάζουμε έξω τους εγκληματίες, να ξαναέλθουν πίσω στο σπίτι μας, στη γειτονιά μας, γιατί δεν χωράνε οι φυλακές που γέμισαν από τους μετανάστες. Αυτή είναι πολιτική; Είναι σοβαρά πράγματα αυτά; 
      Εδώ, έχω εφημερίδες οι οποίες δεν είναι βεβαίως ακραίες ή φασιστικές. Έχω εδώ «ΤΟ ΒΗΜΑ» το οποίο δείχνει φοβερές σκηνές. Έχει μία ολόκληρη πόλη-παραπήγματα στην Πάτρα. Τα ξέρετε, κύριε Πρωθυπουργέ; Είναι μία πόλις ολόκληρη στην Πάτρα. Εκεί ζουν χιλιάδες άνθρωποι. Τι θα κάνουμε; Θα τα αφήσουμε έτσι τα πράγματα; Θα αφήσουμε το πράγμα να κλιμακώνεται;
	Εδώ έχω την «ΚΑΘΗΜΕΡΙΝΗ» η οποία στο σημερινό φύλλο, κύριε Πρωθυπουργέ, γράφει: «Συνεχίζεται ο ακήρυχτος πόλεμος, καταγγελίες στον Άγιο Παντελεήμονα». Θα περάσουμε σε αυτοδικία, κύριε Πρωθυπουργέ, και είναι ό,τι χειρότερο για τη δημοκρατία το να επιτρέψουμε να αρχίσει η αυτοδικία. Κάτι πρέπει να κάνει η πολιτεία. Όταν εκατόν είκοσι χιλιάδες –σας το λένε οι μυστικές υπηρεσίες της χώρας- είναι στα παράλια της Τουρκίας και έρχονται εδώ, εμείς τι κάνουμε για να τους εμποδίσουμε; 
      Ξέρετε ποιος είναι ο αριθμός, η σχέση μεταξύ συλληφθέντων και απελαθέντων; Το 2001, κύριε Πρωθυπουργέ, οι συλληφθέντες με τους απελαθέντες είχαν μία σχέση 63,9. Δηλαδή, πιάναμε εκατό και τους εξήντα τέσσερις τους διώχναμε. Ξέρετε ποια είναι η σχέση φέτος; Είναι 32,1. Γιατί, λοιπόν, δεν τους διώχνουμε; Για ποιο λόγο; Ποια είναι αυτή η πολιτική;
	Εν πάση περιπτώσει, αυτό είναι ένα τεράστιο θέμα που πρέπει να το δούμε, ένα θέμα το οποίο διαρκώς θα κλιμακώνεται και πολύ φοβούμαι ότι μπορεί να υπάρχει διάθεση, αλλά δεν υπάρχει αποτελεσματικότητα στο να φροντίσετε να λύσετε ένα θέμα που κάθε μέρα θα γίνεται και ένας πιο σφιχτός «βρόγχος» στο λαιμό των Ελλήνων.
(Χειροκροτήματα από την πτέρυγα του ΛΑ.Ο.Σ.)
	ΠΡΟΕΔΡΕΥΩΝ (Γεώργιος Σούρλας): Ο Πρωθυπουργός κ. Κώστας Καραμανλής έχει το λόγο.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, με ακούσατε ήδη να λέω ότι είναι ένα πολύ μεγάλο, ευρωπαϊκό, ίσως και παγκόσμιο ζήτημα. Η Ελλάδα αντιμετωπίζει με υπευθυνότητα αυτό το πρόβλημα της μη νόμιμης μετανάστευσης, εκτιμώντας πλήρως και σοβαρά τις διαστάσεις του. 
     Θα ξεκινήσω λέγοντας το εξής: Ξέρουμε κατ’ αρχάς ότι πρόκειται για συνανθρώπους μας που αντιμετωπίζουν σοβαρά οικονομικά προβλήματα και αναζητούν μια ευκαιρία ζωής. Αυτή είναι η αλήθεια. Στην προσπάθειά τους αυτή, γίνονται, πολλές φορές, θύματα οργανωμένων κυκλωμάτων? διακινδυνεύουν την ίδια τη ζωή τους? πολλές φορές κάποιοι χάνονται στη διαδρομή -θύματα των δουλεμπόρων και, δυστυχώς, και των χωρών που τους καλύπτουν.
     Η Ελλάδα επωμίζεται, εξαιτίας του προβλήματος αυτού, ένα μεγάλο οικονομικό βάρος. Απλώς και μόνο το γεγονός ότι η χώρα μας αναγκάστηκε για το σκοπό αυτό να συγκροτήσει Υπηρεσία Συνοριακής Φύλαξης, με 4.600 συνοριακούς φύλακες και 500 αστυνομικούς, σημαίνει ένα εξαιρετικά βαρύ κόστος. Λειτουργούν ήδη 58 τμήματα και πρόκειται να τεθούν σε λειτουργία άμεσα άλλα έξι. Σημαντική, επίσης, είναι η επιβάρυνση του Λιμενικού Σώματος. 
     (Στο σημείο αυτό, την Προεδρική Έδρα καταλαμβάνει ο Πρόεδρος της Βουλής, ο κ. ΔΗΜΗΤΡΙΟΣ ΣΙΟΥΦΑΣ.)
     Σημειώνω ότι τα τελευταία χρόνια διατέθηκαν από το Υπουργείο Εσωτερικών για τη στέγαση και τη σίτιση μη νόμιμων μεταναστών πάνω από 10 εκατ. ευρώ, και για την κατασκευή χώρων φιλοξενίας περισσότερα από 3,5 εκατ. ευρώ. Μόνο το 2008 διατέθηκαν 5,2 εκατ. ευρώ από το Υπουργείο Εσωτερικών και σχεδόν 3 εκατ. ευρώ από το Υπουργείο Υγείας. Ιδρύθηκαν δύο Πρότυπα Κέντρα Υποδοχής και Φιλοξενίας -ένα στη Σάμο και ένα στο Δήμο Κυπρίνου- και άνοιξαν τρία Κέντρα Υποδοχής και Φιλοξενίας -στην Αμυγδαλέζα, στο Βόλο και στην Αγιάσο-, από τα οποία τα δύο είναι αποκλειστικά για ασυνόδευτα ανήλικα παιδιά.
     Επισημαίνω, εδώ, ότι η Ελλάδα παρέχει, μέσω του Ε.Σ.Υ., δωρεάν νοσοκομειακή περίθαλψη και στους μη νόμιμους μετανάστες. Να υπογραμμίσω, επίσης, ότι η Ελλάδα αξιοποιεί κοινοτικούς πόρους για τη διαχείριση του προβλήματος και πρόκειται να εξαντλήσει κάθε δυνατότητα που παρέχεται μέσ’ από τα προβλεπόμενα τέσσερα Ταμεία: το Ταμείο Εξωτερικών Συνόρων, το Ταμείο Επιστροφών, το Ταμείο Ένταξης και το Ταμείο Προσφύγων.
     Θέλω, ακόμη, να επαναλάβω ότι η Ελλάδα θεωρεί κομβικά τα σημεία του Ευρωπαϊκού Συμφώνου που προβλέπουν:
     α) τη δυνατότητα δημιουργίας ευρωπαϊκού μηχανισμού συνοριοφυλάκων?
     β) τη δέσμευση να μη λαμβάνονται στο εξής γενικές αποφάσεις νομιμοποίησης, αλλά μόνο κατά περίπτωση, στο πλαίσιο των εθνικών νομοθεσιών για ανθρωπιστικούς ή οικονομικούς λόγους? 
     γ) την ανάληψη προσπάθειας, έτσι ώστε να συναφθούν συμφωνίες επανεισδοχής -αυτό είναι καίριο ζήτημα-, σε κοινοτικό ή και σε διμερές επίπεδο, με χώρες καταγωγής ή διέλευσης, οπότε θα διατεθούν τα κατάλληλα νομικά μέσα για την επιστροφή των μη νόμιμων μεταναστών. 
      Στο σημείο αυτό, θέλω να υπογραμμίσω τη σημασία του κοινοτικού προγράμματος «ΑΙΝΕΙΑΣ», που έχει ως βασικό στόχο την υποστήριξη των αρχών της Αλβανίας για την αποτελεσματική υλοποίηση, από μέρους της, της σχετικής συμφωνίας με την Ευρωπαϊκή Ένωση.
      Σημειώνω, επίσης, ότι συνεχίζονται οι παρεμβάσεις από την Ευρωπαϊκή Ένωση για την υπογραφή ανάλογης συμφωνίας με την Τουρκία. Βεβαίως, η Ελλάδα έχει υπογράψει με τη γειτονική χώρα, ήδη από το Νοέμβριο του 2001, Πρωτόκολλο Επανεισδοχής. Η αλήθεια, ωστόσο, είναι ότι η Τουρκία δεν εφαρμόζει τα συμφωνηθέντα και δεν συμμορφώνεται προς τις διατάξεις του Πρωτοκόλλου. Από το 2002 έως το τέλος του περασμένου Αυγούστου, είχαν υποβληθεί προς την τουρκική πλευρά περίπου 3.500 αιτήματα για την επανεισδοχή 50.000 μεταναστών, και έχουν παραδοθεί μόνο 2.150.
      Έρχομαι στις αναφορές για τον αριθμό των αλλοδαπών κρατουμένων και τη νομοθετική ρύθμιση για τις φυλακές. Πράγματι, υπάρχει μια αυξητική τάση στον αριθμό των κρατουμένων στις φυλακές, και η τάση αυτή οφείλεται, σε μεγάλο βαθμό, και στα υψηλά ποσοστά των αλλοδαπών κρατουμένων. Πράγματι, τα ποσοστά αυτά αγγίζουν σχεδόν το μισό του συνόλου. Αυτό, όμως, δεν δικαιολογεί καμία απόπειρα ταύτισης, αλλά ούτε και γενικότερης σύνδεσης των μεταναστών με την εγκληματικότητα? αυτό θα ήταν και λάθος και ανακρίβεια. 
      Να σημειωθεί, επιπλέον, ότι γίνονται προσπάθειες, τόσο σε επίπεδο Ευρωπαϊκής Ένωσης όσο και σε επίπεδο Συμβουλίου της Ευρώπης, για να φθάσουμε σε μια συμφωνία σχετικά με τη μεταφορά κρατουμένων και την έκτιση της ποινής τους στις χώρες καταγωγής τους. Δυστυχώς, χώρες εκτός Ευρωπαϊκής Ένωσης, από τις οποίες βέβαια προέρχεται ο κύριος όγκος των κρατουμένων, δεν συναινούν, όπως δεν συμφωνούν και οι ίδιοι οι κρατούμενοι.
      Σε ό,τι αφορά τη νομοθετική ρύθμιση για τη βελτίωση των συνθηκών διαβίωσης στα καταστήματα κράτησης: 
      - Δίνεται κάτω από σαφείς προϋποθέσεις μία δεύτερη ευκαιρία σε ανθρώπους που, κάποια στιγμή στη ζωή τους, πήραν λάθος δρόμο, για να μπορέσουν να επανενταχθούν στο κοινωνικό σύνολο.
      - Τερματίζεται το θλιβερό φαινόμενο της συμβίωσης μικροπαραβατών με καταδικασμένους για βαρύτερα ποινικά αδικήματα. 
      - Αποφυλακίζονται άνθρωποι που διέπραξαν ποινικά κολάσιμες πράξεις, χωρίς όμως ιδιαίτερη κοινωνική απαξία. Εξαιρούνται οι αμετανόητοι εγκληματίες, οι αυτουργοί ειδεχθών εγκλημάτων, όσοι δεν είναι ώριμοι να επανενταχθούν κοινωνικά. 
      Καταλήγοντας, κυρίες και κύριοι συνάδελφοι, θέλω να υπογραμμίσω ότι η Ελλάδα -μια χώρα που ξέρει πολύ καλά τι σημαίνει μετανάστευση- αντιμετωπίζει αυτά τα θέματα με ιδιαίτερη ευαισθησία. Αναγνωρίζουμε το δικαίωμα κάθε ανθρώπου για μια καλύτερη ζωή, καταλαβαίνουμε την αγωνία του και την προσπάθειά του να το πετύχει. Πρέπει, όμως, η μετανάστευση να υπακούει σε κανόνες, σε καθαρούς, σαφείς κανόνες. Η παρανομία δεν γίνεται ανεκτή σε καμιά μορφή της. Πάνω απ’ όλα, όμως, δεν μπορεί να υπάρχει καμία ανοχή απέναντι στα κυκλώματα των σύγχρονων δουλεμπόρων. Όπως όλοι οι Έλληνες πολίτες, έτσι και κάθε άλλος οφείλει να σέβεται τους νόμους, να σέβεται την κοινωνία, να σέβεται την Ελλάδα.
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δυο  μαθητές και μαθήτριες και τρεις συνοδοί καθηγητές από το  4ο Γυμνάσιο Μεταμόρφωσης Αττικής.
      Καλωσορίζουμε τα παιδιά και τους καθηγητές τους στην Βουλή των Ελλήνων, τα ευχόμαστε καλή πρόοδο και να είναι καλότυχα. 
      (Χειροκροτήματα από όλες τις πτέρυγες της Βουλής)
      Ερχόμεθα τώρα στην συζήτηση της τρίτης με αριθμό  314/11/25.11.2008 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Πρωθυπουργό σχετικά με την πώληση της Ολυμπιακής Αεροπορίας, την ιδιωτικοποίηση λιμένων της χώρας κ.λπ.. 
      Το κείμενο της επίκαιρης ερώτησης του κ. Κουβέλη έχει ως εξής: 
      «Η Κυβέρνηση προέβη στην ιδιωτικοποίηση των στρατηγικού χαρακτήρα λιμένων της χώρας (Πειραιώς, Θεσσαλονίκης) και την πώληση της «Ολυμπιακής».
      Στόχος και σκοπός αυτών των επιλογών ήταν, όπως δήλωνε η Κυβέρνηση, η εξυπηρέτηση των πολιτών, η εξοικονόμηση πόρων για τον κρατικό προϋπολογισμό και η στήριξη της οικονομικής ανάπτυξης της χώρας.
      Οι επιλογές αυτές συνάντησαν την αντίδραση των εργαζομένων και της πλειοψηφίας των Ελλήνων πολιτών, οι οποίοι διαφωνούν με τη συρρίκνωση του δημόσιου τομέα και την κυριαρχία του ιδιωτικού τομέα που επιβλήθηκε.
      Ερωτάται ο κ. Πρωθυπουργός
      Ποια είναι τα αποτελέσματα που προέκυψαν από αυτές τις επιλογές της Κυβέρνησης; 
      Εμμένει η Κυβέρνηση στις επιλογές αυτές, με δεδομένο ότι η παγκόσμια οικονομική κρίση που πλήττει και την οικονομία της χώρας είναι απότοκη της νεοφιλελεύθερης πολιτικής ή θα χρησιμοποιήσει εργαλεία δημόσιας και κρατικής παρέμβασης στους προαναφερόμενους, αλλά και σε άλλους τομείς της οικονομίας;».
      Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, είναι προφανές ότι η ερώτηση συνδέει την παγκόσμια οικονομική κρίση με στρατηγικής σημασίας επιλογές, που βρίσκονται τη στιγμή αυτή σε πλήρη εξέλιξη. Διατυπώνει αντίθεση στις στρατηγικές επιλογές για τα λιμάνια και την Ολυμπιακή. Προβάλλει τον κρατικισμό ως λύση στα ζητήματα που εγείρονται από την πρωτόγνωρη χρηματοπιστωτική και οικονομική κρίση.
      Πολλές φορές έως τώρα έχω αναπτύξει τις θέσεις μας. Οι λύσεις δεν βρίσκονται ούτε σε κρατικίστικες αντιλήψεις ούτε σε νεοφιλελεύθερες εμμονές. Οι συνέπειες της κρίσης πλήττουν όλες τις χώρες του κόσμου, άσχετα από τις ιδεολογικές αποχρώσεις των κυβερνήσεών τους. Αυτή είναι η πραγματικότητα. Και η άρνηση της πραγματικότητας δεν οδηγεί σε υπεύθυνες λύσεις. Η άρνηση της πραγματικότητας οδηγεί σε διόγκωση των προβλημάτων. 
      Καμιά χώρα δεν μπορεί να αντιμετωπίσει μόνη της τις συνέπειες της κρίσης. Είναι, λοιπόν, πλεονέκτημα για τη χώρα μας το γεγονός ότι μετέχει ισότιμα τόσο στην ευρωπαϊκή οικογένεια, όσο και στην Ευρωζώνη. Είναι εξαιρετικά σημαντικό το γεγονός ότι έχουμε τη δυνατότητα να αντιμετωπίζουμε την πίεση της διεθνούς συγκυρίας στο πλαίσιο μιας ένωσης κρατών και λαών, που μεγιστοποιεί την κοινή συνισταμένη.
      Δεν μπορεί, από την άλλη πλευρά, η Ελλάδα να αγνοεί τις κοινές ευρωπαϊκές αποφάσεις. Διαφωνούμε με το κόμμα σας, κύριε Κουβέλη, και ως προς τις στρατηγικές επιλογές για τα λιμάνια και την Ολυμπιακή. Και τις επιλογές αυτές η Κυβέρνηση δεν πρόκειται να τις εγκαταλείψει. Αντιθέτως, απόφασή μας είναι να προχωρήσουμε με εντατικότερους ρυθμούς τις αλλαγές που χρειάζεται ο τόπος και η οικονομία.
      Και έρχομαι στα ειδικότερα. Η λύση στο πρόβλημα της Ολυμπιακής στηρίζεται σε αρχές και σε κανόνες που εφαρμόζονται σε όλη την Ευρώπη. Με τη λύση που δρομολογήσαμε διατηρούμε το όνομα και το σήμα της εταιρείας, λαμβάνουμε μέριμνα για τη συνεχή και αδιατάρακτη σύνδεση των νησιών μας και καλύπτουμε απόλυτα τους εργαζόμενους. Δημιουργούμε τις προοπτικές που απαιτούνται, έτσι ώστε η νέα Ολυμπιακή να προχωρήσει δυναμικά στο μέλλον, χωρίς τα ελλείμματα και χωρίς τα προβλήματα της σημερινής εταιρείας. Αυτή είναι η αλήθεια. 
    Η βάση από την οποία ξεκινούμε, με 38 συμμετοχές στην εκδήλωση ενδιαφέροντος στους τρεις διαγωνισμούς, είναι απόλυτα ικανοποιητική. Απλώς και μόνο το γεγονός ότι υπάρχουν τόσο πολλοί υποψήφιοι επενδυτές, αρκεί για να πιστοποιήσει την ορθότητα της μεθόδου που ακολουθούμε. Συνεχίζουμε λοιπόν τη διαδικασία που δρομολογήσαμε, για να καλύψουμε και το υπόλοιπο τμήμα της, να βρούμε τους τελικούς, σοβαρούς και αξιόπιστους επενδυτές σε σύντομο χρονικό διάστημα.
    Σε ό,τι αφορά τα λιμάνια: Πρώτ’ απ’ όλα, δεν πρόκειται για πωλήσεις, αλλά για παραχώρηση ορισμένων χώρων για ορισμένο χρονικό διάστημα. Είναι στρατηγικές συμμαχίες με κορυφαίους διαχειριστές εμπορευματικών σταθμών. 
    Ξεκινώ από τα αποτελέσματα του διαγωνισμού για τον εμπορευματικό σταθμό στο λιμάνι της Θεσσαλονίκης. Η προσφορά προβλέπει καθαρή παρούσα αξία ανταλλάγματος 419 εκατ. ευρώ, καθώς και επενδύσεις 489 εκατ. ευρώ. Το συνολικό πραγματικό αντάλλαγμα φτάνει σε καθαρή παρούσα αξία τα 543,7 εκατ. ευρώ περίπου και σε τρέχουσες τιμές τα 2,6 δις ευρώ.
    Σε ό,τι αφορά τον εμπορευματικό σταθμό στο λιμάνι του Πειραιά, απλώς και μόνο η επίσκεψη του Προέδρου της Κίνας στη χώρα μας σημαίνει πολλά και για το παρόν και για το μέλλον. Επαναλαμβάνω, ακόμη μία φορά, ότι οι κινεζικές επενδύσεις στο λιμάνι, μόνο στα πρώτα έξι χρόνια, ξεπερνούν τα 320 εκατ. ευρώ. Το εξασφαλισμένο οικονομικό αντάλλαγμα σε καθαρή παρούσα αξία ανέρχεται στα 664 εκατ. ευρώ και σε τρέχουσες τιμές φτάνει τα 3,4 δις ευρώ. Τα οφέλη του Δημοσίου από φόρους και μερίσματα εκτιμώνται στα 2,3 δις ευρώ. Ιδιαίτερης σημασίας είναι και το γεγονός ότι με την εφαρμογή της συμφωνίας πρόκειται να δημιουργηθούν περίπου χίλιες νέες θέσεις εργασίας. Σημειώνω ότι οι εργαζόμενοι είναι πλήρως εξασφαλισμένοι, καθώς έχουν στη διάθεσή τους τη δυνατότητα να παραμείνουν στον ΟΛΠ, να εργαστούν στον παραχωρησιούχο, να κάνουν χρήση του προγράμματος εθελουσίας εξόδου, να επιλέξουν τη μετάταξή τους σε φορείς του Δημοσίου.
    Καταλήγω, κυρίες και κύριοι συνάδελφοι: Απόφασή μας είναι να συνεχίσουμε τις μεταρρυθμίσεις με εντατικότερους ρυθμούς. Εγκατάλειψη των μεταρρυθμίσεων, και μάλιστα σ’ αυτήν τη φάση, θα συνιστούσε τεράστιο στρατηγικό λάθος σε βάρος του τόπου. Και το λάθος αυτό δεν πρόκειται να το κάνουμε! Κανένας, άλλωστε, δεν μπορεί να αγνοεί το γεγονός ότι οι μεταρρυθμίσεις που έγιναν τα προηγούμενα τέσσερα χρόνια ενίσχυσαν τις αντοχές της οικονομίας μας και περιορίζουν, σε μεγάλο βαθμό, τις επιπτώσεις της διεθνούς συγκυρίας. Κανένας δεν μπορεί να αγνοεί ότι τα πιο μεγάλα βάρη οφείλονται στις πολιτικές που προσπερνούσαν τα προβλήματα και τα άφηναν να διογκώνονται, οφείλονται στις πολιτικές που, από το 1981 μέχρι το 2004, τριπλασίασαν το δημόσιο χρέος και έχουν ως αποτέλεσμα να πληρώνουμε σήμερα μόνο για τόκους πάνω από 11 δις ευρώ.
    Τα συμφέροντα των πολλών, κυρίες και κύριοι συνάδελφοι, δεν μπορεί να θυσιάζονται στο βωμό των λίγων. Οι λίγοι που αντιδρούν δεν εκφράζουν την κοινωνία και δεν εκπροσωπούν το συλλογικό συμφέρον. Τους σεβόμαστε, διασφαλίζουμε τα δικαιώματά τους, αλλά δεν μπορεί να καθορίζουν αυτοί, με βάση τα δικά τους και μόνον συμφέροντα, τις πολιτικές για τη χώρα.
      (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Κουβέλης. 
    ΦΩΤΗΣ ΚΟΥΒΕΛΗΣ: Ευχαριστώ, κύριε Πρόεδρε.
    Κύριε Πρωθυπουργέ, δεν θητεύω ούτε εγώ, ούτε ο Συνασπισμός Ριζοσπαστικής Αριστεράς σε κανέναν γενικό ή γενικευμένο κρατικισμό. Αναφερόμενος όμως σε δύο κρίσιμα μεγέθη, όπως είναι η Ολυμπιακή και τα λιμάνια της χώρας και ιδιαίτερα του Πειραιά και της Θεσσαλονίκης, είναι προφανές ότι υπάρχει δικαιολογητική βάση που στηρίζει την επιλογή να παραμείνουν στα χέρια του ελληνικού δημοσίου. Πρόκειται για στρατηγικής οικονομικής και όχι μόνο, σημασίας ζητήματα ειδικότερα, επαναλαμβάνω, όταν αναφερόμαστε στην Ολυμπιακή και στα λιμάνια. 
    Παραχωρείτε δημόσια υπηρεσία στα λιμάνια, χωρίς να έχετε εξασφαλίσει, χωρίς να υπάρχει η πρόβλεψη αποτελεσματικών όρων εποπτείας του ιδιώτη με το δεδομένο ότι ούτε από το νόμο, ούτε από τη σχετική προκήρυξη υπάρχει πρόβλεψη αποτελεσματικής εποπτείας του ιδιώτη αναδόχου.
      Διαμορφώνετε στα λιμάνια συνθήκες μονοπωλιακής συμπεριφοράς και για να παρακολουθήσω τη δική σας άποψη, τη δική σας σκέψη, με την οποία διαφωνώ, ακούστε. Οι πάροχοι υπηρεσιών είναι τρεις στη Γένοβα, δύο στη Μασσαλία, τέσσερις στην Βαλένθια, τέσσερις στο Ρότερνταμ, τρεις στην Αμβέρσα.  Περαιτέρω δεν υπολογίζετε στο γεγονός ότι η εταιρεία που θα αναλάβει τη λειτουργία του λιμανιού θα προωθήσει μεταποιητικές δραστηριότητες, γεγονός που θα πλήξει βαρύτατα τη μικρομεσαία επιχείρηση, την ελληνική μικρομεσαία  επιχείρηση. Προχωράτε και παραδίδετε σ’ αυτήν τη λογική της ιδιωτικοποίησης τα λιμάνια, τα οποία στα χέρια του ελληνικού δημοσίου, αναμφισβήτητα με πράξεις εξορθολογισμού, κύριε Πρωθυπουργέ, με πράξεις στήριξης αναπτυξιακών προοπτικών, θα μπορούσαν να έχουν ως αποτέλεσμα την εξασφάλιση πάρα πολλών σημαντικών οικονομικών αποτελεσμάτων. 
      Σε ό,τι αφορά την Ολυμπιακή, παραδίδετε όχι μόνο τις πύλες της θάλασσας, αλλά και του αέρα σε ξένα συμφέροντα, σε ξένα κεφάλαια και η Ολυμπιακή βρίσκεται σε διαδικασία ρευστοποίησης όλων των περιουσιακών της στοιχείων και  όλων των λειτουργιών της. Δεν υπολογίσατε, κύριε Πρωθυπουργέ, αυτό που επισημαίναμε από την πρώτη στιγμή, ότι η Ελλάδα είναι μέσα στους πρώτους είκοσι τουριστικούς προορισμούς στην υφήλιο. Ο Απόδημος Ελληνισμός στις πέντε ηπείρους για πάνω από πενήντα χρόνια χρησιμοποιεί για τις αερομεταφορές την Ολυμπιακή Αεροπορία ως εταιρεία πρώτης προτίμησης. Η χώρα μας δέχεται περίπου δεκαέξι εκατομμύρια επισκέπτες το χρόνο. Τα έσοδα από τον τουρισμό ξεπερνούν τα δεκαέξι δισεκατομμύρια ετησίως.  Οι μισοί Έλληνες, το 50,6%, κύριε Πρωθυπουργέ, συνεχίζουν να πετούν με την Ολυμπιακή Αεροπορία για τις μεταφορές τους στο εξωτερικό και η Ολυμπιακή Αεροπορία έχει διπλάσιο αριθμό επιβατών, αυτοί που ονομάζονται πιστοί επιβάτες, από τους ανταγωνιστές της. Είναι μέσα στις τρεις πρώτες ασφαλέστερες εταιρείες. Η τεχνική της βάση είναι πιστοποιημένη για ελαφρά, αλλά και βαριά συντήρηση για τους βασικότερους τύπους αεροσκαφών. Όλα αυτά, κύριε Πρωθυπουργέ, δεν τα λάβατε υπ' όψιν σας και βρήκατε την εύκολη λύση της ιδιωτικοποίησης. Και επαναλαμβάνω, η θέση μας αυτή έχει σχέση όχι με την προστασία κάποιων συντεχνιακών συμφερόντων, αλλά με την προστασία του συμφέροντος του Ελληνικού Λαού και της μεγάλης πλειοψηφίας της ελληνικής κοινωνίας. 
      Κύριε Πρωθυπουργέ, ακούστε την πρόβλεψή μου. Εύχομαι να μην αποδειχθεί αληθινή. Εάν συνεχίσετε με αυτήν την ένταση τις ιδιωτικοποιήσεις, τότε φοβάμαι ότι το μέλλον μας θα έχει «πολλή ξηρασία», για να θυμηθώ  και τον ποιητή. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός, κ. Κώστας Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, μερικές διευκρινίσεις τόσο για τα γενικότερα όσο και για τα επιμέρους ζητήματα που έθεσε ο κ. Κουβέλης. 
      Σε ό,τι αφορά, κατ’ αρχάς, το κράτος και την παγκόσμια κρίση: Είναι λάθος και είναι επικίνδυνο να προσεγγίζονται ζητήματα του παρόντος και του μέλλοντος με ιδεοληψίες και χρεοκοπημένες πρακτικές του παρελθόντος. Εκεί που χρειάζεται να κάνει περισσότερα το κράτος δεν είναι η εμπλοκή σε -άσχετες με την αποστολή του- επιχειρηματικές δραστηριότητες, αλλά η αποτελεσματικότερη εποπτεία και ο αποτελεσματικότερος έλεγχος των αγορών.  Και στην κατεύθυνση αυτή δεν κάνουμε πίσω. Οι λύσεις δεν βρίσκονται στα άκρα, δεν βρίσκονται στο χθες. Απόφασή μας είναι να προχωρήσουμε σε κάθε αναγκαία παρέμβαση, επιμένοντας αταλάντευτα σε μία ξεκάθαρη αρχή: την αρχή ότι ελεύθερη οικονομία δεν σημαίνει ασυδοσία. 
    Σε ό,τι αφορά τα λιμάνια: Κανένας δεν μπορεί να αμφισβητήσει τη σημασία, το όφελος, την προοπτική που προκύπτει από τις στρατηγικές συμμαχίες για τα λιμάνια: φέρνουν σημαντικά έσοδα στο Δημόσιο? μεγιστοποιούν το όφελος για τους δύο οργανισμούς? διασφαλίζουν καλύτερη εξυπηρέτηση των χρηστών· διασφαλίζουν περισσότερες θέσεις εργασίας. Οι διαγωνισμοί έγιναν με απόλυτα διαφανείς διαδικασίες και, βέβαια, είναι σαφές, όπως είπα και πριν, ότι δεν αφορούν πώληση. Δεν πωλούνται περιουσιακά στοιχεία του Δημοσίου, αλλά παραχωρείται μέρος της λιμενικής ζώνης για ορισμένη χρονική περίοδο. 
    Υπογραμμίζω, άλλη μία φορά, ότι η σύμβαση που υπογράφηκε κατά την επίσκεψη του Προέδρου της Κίνας στη χώρα μας είναι καθοριστικής σπουδαιότητας. Πρόκειται για τη μεγαλύτερη και, ίσως, τη μοναδική επένδυση τέτοιας έκτασης που πραγματοποιείται διεθνώς, στη δίνη μιας παγκόσμιας οικονομικής κρίσης. Σηματοδοτεί ένα καινούργιο κεφάλαιο στη διμερή συνεργασία με μια μεγάλη οικονομική δύναμη. Ενισχύει την πολιτική θέση της Ελλάδος, ενισχύει την οικονομία μας σε τομείς που πλήττονται ιδιαίτερα στην κρίσιμη αυτή συγκυρία. Είναι σταθμός στη μετεξέλιξη της Ελλάδας σε γέφυρα Ανατολής και Δύσης.
    Από όλα  αυτά, κυρίες και κύριοι συνάδελφοι, η Ελλάδα μόνο οφέλη μπορεί να έχει. Η αρχή που έγινε με τα λιμάνια θα έχει συνέχεια για τη χώρα μας, συνέχεια προοπτικής. 
    Σε ό,τι αφορά την Ολυμπιακή: Ύστερα από πέντε αποτυχημένες προσπάθειες του παρελθόντος, δρομολογήσαμε μια καθαρή διαδικασία για την αποκρατικοποίηση της εταιρείας, που βρίσκεται ήδη στην τελική ευθεία. Το γεγονός ότι στην πρώτη φάση του διεθνούς διαγωνισμού εκδηλώθηκε τόσο μεγάλο ενδιαφέρον, είναι ξεκάθαρη απόδειξη της μεθοδικής δουλειάς που έγινε και γίνεται. Και δεν είναι καθόλου τυχαίο το γεγονός, κύριε Κουβέλη, ότι ο αρμόδιος κοινοτικός επίτροπος αναδεικνύει το σχέδιό μας ως πρότυπο και για άλλες ευρωπαϊκές εταιρείες. Αυτή είναι η πραγματικότητα. 
    Στόχος μας είναι μια άλλη, εύρωστη και ανταγωνιστική εταιρεία, που να έχει το ίδιο σήμα και όνομα, αλλά να είναι απαλλαγμένη τόσο από τα χρέη στο Δημόσιο, όσο και από τις βαρύτατες νομικές εμπλοκές με την Ευρωπαϊκή Επιτροπή. Οι άξονες στους οποίους κινούμαστε είναι ξεκάθαροι και δεν μπορεί να αμφισβητούνται από κανέναν. Αφενός διασφαλίζουμε τις συνδέσεις με τα νησιά μας, και αφετέρου αποκλείουμε κάθε ενδεχόμενο ιδιωτικού μονοπωλίου. 
    Ταυτόχρονα, εξασφαλίζουμε όλους τους εργαζόμενους. Είναι γεγονός ότι η λύση για τους εργαζόμενους έχει κόστος. Δεν το κρύψαμε. Όμως, αυτό το κόστος, κυρίες και κύριοι συνάδελφοι, ισοδυναμεί με τα ελλείμματα της Ολυμπιακής για τρία χρόνια, ενώ το κόστος της μη λύσης θα ήταν πολλαπλάσιο. Τολμούμε να δώσουμε λύση σ’ ένα χρόνιο πρόβλημα, που στοίχισε και στοιχίζει πολλά στο Κράτος, στην οικονομία, στον φορολογούμενο πολίτη.
    Θυμίζω, κύριε Κουβέλη, ότι η εταιρεία έχει τέσσερις καταδικαστικές αποφάσεις για παράνομες κρατικές ενισχύσεις, που την υποχρέωναν να επιστρέψει στο Κράτος σχεδόν 2 δις ευρώ. Τα συσσωρευμένα χρέη της ξεπερνούν σήμερα τα 2,6 δις ευρώ. Οι ζημιές της κυμαίνονται από 350 έως 400 εκατ. ευρώ το χρόνο.
    Σε αντίθεση με την πραγματικότητα αυτή, η λύση που προωθούμε θα αποφέρει έσοδα στο Δημόσιο, από φόρους και εισφορές, που υπολογίζονται στα 150 εκατ. ευρώ το χρόνο. Συνεπώς, οι φορολογούμενοι θα έχουν ένα συνολικό όφελος που θα ξεπερνά τα 500 εκατ. ευρώ το χρόνο. Και ερωτώ: Γιατί να δημιουργούνται ελλείμματα και χρέη, που δυσκολεύουν το σήμερα και υπονομεύουν το αύριο; Γιατί τα χρήματα αυτά να μην πηγαίνουν στα νοσοκομεία, στα σχολεία, στην κοινωνική πολιτική; Όποιος πραγματικά νοιάζεται για στέρεες πολιτικές κοινωνικής προστασίας, αναλαμβάνει το κόστος που χρειάζεται για την εξοικονόμηση των αναγκαίων πόρων. Αυτή είναι μια αλήθεια που δεν επιδέχεται αμφισβήτηση.
    Συντήρηση του παρελθόντος και διεκδίκηση ενός καλύτερου μέλλοντος δεν πάνε μαζί, κυρίες και κύριοι συνάδελφοι! Η άσκηση πραγματικά κοινωνικής πολιτικής απαιτεί, πριν απ’ όλα, υπεύθυνες και τολμηρές αποφάσεις. Ο καθένας οφείλει να κάνει τις επιλογές του!
    (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα, ότι την Παρασκευή 5 Δεκεμβρίου 2008 και ώρα 10.30’ π.μ. θα διεξαχθεί προ ημερησίας διατάξεως συζήτηση με πρωτοβουλία του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου, σε επίπεδο Αρχηγών Κομμάτων, με θέμα την οικονομία και τις εργασιακές σχέσεις. 
     (Στο σημείο αυτό την Προεδρική  Έδρα  καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
      ΠΡΟΕΔΡΕΥΩΝ (Ιωάννης Δραγασάκης):  Προχωρούμε στη δεύτερη με αριθμό 326/25.11.2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τον Υπουργό Οικονομίας και Οικονομικών, σχετικά με την πώληση του εργοστασίου της Βιομηχανίας Φωσφορικών Λιπασμάτων στην Καβάλα κ.λπ..
     Η επίκαιρη ερώτηση του κυρίου συναδέλφου έχει ως εξής:
     «Οι απαντήσεις που δόθηκαν στην υπ’ αριθμ. 8236/15.10.2008 ερώτησή μας, δικαιολογούν την ανησυχία των εργαζομένων της Βιομηχανίας Φωσφορικών Λιπασμάτων και του λαού της Καβάλας, γιατί δεν διαψεύδουν ότι έχει κινηθεί η διαδικασία πώλησης της Βιομηχανίας Φωσφορικών Λιπασμάτων, των εγκαταστάσεων, των οικοπέδων.
     Πώληση που πρόκειται να προκαλέσει αρνητικές οικονομικές συνέπειες στην ευρύτερη περιοχή και στην οικονομία (απολύσεις εκατοντάδων εργαζομένων, επιπτώσεις σε μικροεπαγγελματίες που συνεργάζονται με την εταιρεία, αύξηση των εισαγωγών λιπασμάτων κ.α.).
     Αποδεικνύεται ότι παρά τις υποσχέσεις για την ομαλή λειτουργία της Βιομηχανίας Φωσφορικών Λιπασμάτων η Κυβέρνηση συμφωνεί και προωθεί την ιδιωτικοποίηση-κλείσιμο της τελευταίας λιπασματοβιομηχανίας της χώρας, αφού διαχρονικά οι κυβερνήσεις έκλεισαν τα άλλα τρία εργοστάσια (Θεσσαλονίκης, Πτολεμαΐδας, Δραπετσώνας και της συνεταιριστικής ΣΥΝ.Ε.Λ.).
     Ερωτάται ο κύριος Υπουργός:
     Προωθείται με τις γνωστές διαδικασίας η πώλησης της Βιομηχανίας Φωσφορικών Λιπασμάτων;
     Θα παρέμβει άμεσα η Κυβέρνηση ώστε να αποτραπεί το κλείσιμο του εργοστασίου και να αναλάβει την ευθύνη για την λειτουργία του, την παραγωγή, διακίνηση και διάθεση φτηνών και καλής ποιότητας λιπασμάτων προς όφελος των αγροτών, των εργαζομένων, ολόκληρης της περιοχής;».
     Ο κύριος Υπουργός έχει το λόγο για τρία λεπτά.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Κύριοι συνάδελφοι, με την επίκαιρη ερώτησή σας επαναφέρατε το ζήτημα της Βιομηχανίας Φωσφορικών Λιπασμάτων. Κατ’ αρχάς, θα ήθελα να επισημάνω ότι η απάντηση του Υπουργείου Οικονομίας και Οικονομικών στην προηγούμενη ερώτησή σας, κάλυψε επαρκώς τα ζητήματα αρμοδιότητας του Υπουργείου μας και δεν αφήνει οποιοδήποτε περιθώριο παρερμηνείας και δεύτερης ανάγνωσης.
      Ερχόμενος τώρα στη σημερινή σας ερώτηση πρέπει να υπενθυμίσω ότι τα φωσφορικά λιπάσματα είναι μία πολυμετοχική εταιρεία στη μετοχική σύνθεση της οποίας μετέχουν η «Εμπορική Τράπεζα» με ποσοστό 33,24% -αντίστοιχο ποσοστό έχει και η «ΔΕΠ Α.Ε.» 33,15%- η «Εθνική Τράπεζα» με 15,81%, η «Εθνική Κεφαλαίου Α.Ε.» με ποσοστό 6,20%, η «ALPHA BANK» με 7,83% και άλλες τέσσερις ανώνυμες εταιρείες, με ποσοστά συμμετοχής μικρότερα του 1,4%.
      Δεν πρέπει εξάλλου να ξεχνάμε ορισμένα πολύ χαρακτηριστικά στοιχεία για τη εγχώρια αγορά των λιπασμάτων. Με την απελευθέρωση της αγοράς λιπασμάτων το 1993 είναι γεγονός ότι ξεκίνησαν να δραστηριοποιούνται στην Ελλάδα, πάνω από δέκα εταιρείες ελληνικές ή θυγατρικές πολυεθνικών. Επιπλέον, η κατανάλωση στην Ελλάδα έχει μειωθεί από τα 2,2 περίπου εκατομμύρια τόνους ετησίως, στο τέλος της δεκαετίας του ΄80, στο ένα εκατομμύριο τόνους ετησίως. 
	Αυτή είναι η καταγραφή της πραγματικότητας που οδήγησε στην αναγκαστική διακοπή λειτουργίας εργοστασίων τα οποία δεν άντεχαν στον ανταγωνισμό. Αναφέρω χαρακτηριστικά τα εργοστάσια της Πτολεμαΐδας και της Δραπετσώνας. 
	Για τον ίδιο λόγο και προκειμένου να προχωρήσει η εξυγίανση και η αναδιάρθρωση των Φωσφορικών Λιπασμάτων κρίθηκε επιβεβλημένη η διακοπή λειτουργίας του εργοστασίου της Θεσσαλονίκης. Τελικά, με την ανάληψη της προσπάθειας εξυγίανσης, την οποία στήριξαν και στηρίζουν οι προαναφερθέντες μέτοχοι, η Βιομηχανία Φωσφορικών Λιπασμάτων διατήρησε την ηγετική της δύναμη στον κλάδο των λιπασμάτων στην Ελλάδα, ενώ επίσης εμφανίζει ισχυρή παρουσία και στις χώρες της Νοτιοανατολικής Ευρώπης. 
      Ταυτόχρονα, με την αναδιοργάνωσή της η εταιρεία σημειώνει πλέον μία ικανοποιητική πορεία και καταγράφει θετικά οικονομικά αποτελέσματα. Και για το λόγο αυτό, όπως προκύπτει και από την ενημέρωση που είχαν οι Υπηρεσίες μας από το Διευθύνοντα Σύμβουλο της Βιομηχανίας Φωσφορικών Λιπασμάτων, οι μέτοχοι δεν έχουν οποιαδήποτε πρόθεση διακοπής της λειτουργίας της. 
      Στο σημείο αυτό θα ήθελα να υπενθυμίσω αυτό το οποίο προανέφερα ότι δηλαδή η εν λόγω βιομηχανία είναι μία πολυμετοχική ανώνυμη εταιρεία, της οποίας βεβαίως ο στρατηγικός σχεδιασμός  καταστρώνεται από τη Γενική Συνέλευση των μετόχων της. Παρά τη γνωστή ιδεολογική διαφοροποίηση στα ζητήματα της ελεύθερης αγοράς και του κρατικού παρεμβατισμού δεν μπορεί, παρά να συμφωνήσουμε στο ότι η Βιομηχανία Φωσφορικών Λιπασμάτων είναι μία ανώνυμη εταιρεία, η οποία βεβαίως λειτουργεί ελεύθερα, στο πλαίσιο του ελεύθερου ανταγωνισμού. Συνεπώς, οι επενδυτικές κινήσεις της και ο στρατηγικός σχεδιασμός καθορίζονται στα πλαίσια του ελεύθερου ανταγωνισμού, σύμφωνα όμως με το αυστηρό θεσμικό πλαίσιο που πριν και πάνω απ’ όλα κατοχυρώνει τα δικαιώματα των εργαζομένων στις επιχειρήσεις αυτές.
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Το λόγο έχει  ο κ. Ζιώγας για δύο λεπτά. 
	ΙΩΑΝΝΗΣ ΖΙΩΓΑΣ: Σας ευχαριστώ, κύριε Πρόεδρε.
      Η απάντησή σας, κύριε Υπουργέ, ενισχύει τους φόβους και τους δικούς μας και των εργαζομένων. Και βέβαια εμείς είχαμε πάρει την απάντηση από τον Υπουργό Αγροτικής Ανάπτυξης στην ερώτησή μας στις 15 Οκτώβρη, που πραγματικά είχε σκορπίσει μία έντονη ανησυχία -και ενίσχυσε την ανησυχία αυτή η δική σας απάντηση- για δύο λόγους. Ο ένας ήταν για την πτώση των τιμών, που απηύθυνε έκκληση, απειλή, εκβιασμό ο κύριος Υπουργός όσον αφορά τις τιμές των λιπασμάτων για να αποφύγουμε εισαγωγές, δηλαδή με τη «δαμόκλειο σπάθη» των εισαγωγών να πέσουν οι τιμές των λιπασμάτων και αφ’ ετέρου η αποφυγή του να απαντήσει σαφώς και με κατηγορηματικό τρόπο, όπως κι εσείς σήμερα αποφύγατε, για το τι γίνεται με το μέλλον και την τύχη του συγκεκριμένου εργοστασίου και για τις επιπτώσεις που θα έχει αυτό στις οκτακόσιες οικογένειες των εργαζομένων, καθώς επίσης και στους εκατοντάδες μικροεπαγγελματίες που έχουν άμεσες οικονομικές συναλλαγές με το εργοστάσιο. 
	Πού είναι η δέσμευση λοιπόν της Κυβέρνησης για τη συνεχή λειτουργία, μετά το κλείσιμο και του τέταρτου εργοστάσιου στρατηγικής σημασίας στη Θεσσαλονίκη, όπως είπατε, ως αποτέλεσμα της δικής σας πολιτικής, των κυβερνήσεων ΠΑ.ΣΟ.Κ. –γιατί είναι διαχρονική αυτή η διαδικασία- και βέβαια της Ευρωπαϊκής Ένωσης; Απειλείται μάλιστα, όπως είπατε -και σωστά είπατε- το κλείσιμο σε μία εποχή που είναι κερδοφόρα, μετά από πολλά χρόνια. Είναι κερδοφόρα η εταιρεία. Και βέβαια να τονίσουμε και το καλό προϊόν, την καλή ποιότητα του προϊόντος. 
      Όμως υπάρχει μία έκταση χιλίων πεντακοσίων στρεμμάτων που ανήκει στην Βιομηχανία και αποτελεί το «φιλέτο» στην περιοχή, γιατί έχει ένα φυσικό λιμάνι και βέβαια είναι κοντά στους κάθετους άξονες, ανοίγει το δρόμο στα Βαλκάνια και όχι μόνο. Έτσι λοιπόν το εργοστάσιο έχει έναν ξεχωριστό ρόλο στην περιοχή. Γνωρίζοντας τις συνέπειες της αντιλαϊκής πολιτικής σας και στον αγροτικό τομέα και στην κτηνοτροφία και στη δημόσια περιουσία, η οποία περιγράφεται με το «όλα στους ιδιώτες», «όλα για το κέρδος», εμείς θέλουμε να τοποθετηθείτε με σαφή και κατηγορηματικό τρόπο, κύριε Υπουργέ σ’ αυτό το ερώτημα που σας υποβάλαμε με την ερώτηση: Ποιο το μέλλον και ποια η προοπτική του; Οι εργαζόμενοι κι όλος ο λαός πραγματικά ανησυχούν και είναι στο πόδι. Και βέβαια θα απαντήσουν με αγώνες. Και στον αγώνα τους αυτό εμείς θα είμαστε παρόντες, δίπλα τους, με όλες τις δυνάμεις μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
	ΙΩΑΝΝΗΣ ΖΙΩΓΑΣ: Τελειώνω, κύριε Πρόεδρε. 
  	Γιατί πρέπει να αποτελέσει δημόσια, λαϊκή περιουσία αυτό το εργοστάσιο και να αποκτήσει το ρόλο του, βέβαια σ’ ένα μοντέλο, σ’ ένα δρόμο ανάπτυξης της χώρας, όχι αυτόν που ακολουθείτε, αλλά αυτόν που έχουν ανάγκη οι εργαζόμενοι της χώρας για να ικανοποιήσουν τις σύγχρονες ανάγκες τους κι όχι βέβαια να έχει, όπως η σημερινή σας πολιτική, ως επίκεντρο το κέρδος και την εκμετάλλευση. 
      Σας ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Ο κύριος Υφυπουργός έχει το λόγο για δύο λεπτά.
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
      Κύριε συνάδελφε, νομίζω ότι με την πρωτολογία μου έχω καλύψει επαρκώς τα θέματα που αναφέρονται στην ερώτησή σας. Λυπάμαι, αλλά στο πλαίσιο της ελεύθερης οικονομίας, την οποία ιδεολογικά υποστηρίζει ο δικός μας πολιτικός χώρος και βεβαίως επικρίνει ο δικός σας, άλλη απάντηση δεν μπορείτε να λάβετε.
      Δεν είναι δυνατόν το ελληνικό δημόσιο –και δεν θα ήταν σοβαρό- να επιβάλλει το στρατηγικό σχεδιασμό σε μία ανώνυμη εταιρεία, η οποία λειτουργεί με ελεύθερα ιδιωτικοοικονομικά κριτήρια.
      Ανεξάρτητα όμως απ’ αυτό, κύριε συνάδελφε, δεν πρέπει να ξεχνάτε το δεδομένο ότι έμπρακτα αυτή η Κυβέρνηση, η Κυβέρνησή μας, έχει αποδείξει το ενδιαφέρον της στη διαφύλαξη των συμφερόντων και βεβαίως των δικαιωμάτων των εργαζομένων. 
      Δεν πρέπει να ξεχνάτε ότι είναι αυτή η Κυβέρνηση που προώθησε γενναία μέτρα για τους εργαζόμενους στο εργοστάσιο της Θεσσαλονίκης, μέτρα που ακόμη και για το κόμμα σας αποτελούν σημείο αναφοράς, καθώς συχνά τα επικαλείστε και ζητάτε να επεκταθούν βεβαίως και σ’ άλλες περιπτώσεις.
      Αναφέρομαι σχετικά στην τοποθέτηση του συναδέλφου Βουλευτή του Κόμματός σας, του κ. Κουμπούρη, ο οποίος κατά τη συζήτηση του νομοσχεδίου, «συνταξιοδοτικές ρυθμίσεις για τους αποχωρούντες από την υπηρεσία Δικαστικούς Λειτουργούς και άλλες διατάξεις» μας πρότεινε να εφαρμόσουμε και σ’ άλλες περιπτώσεις τα μέτρα, τα οποία πήραμε, τις θετικές ρυθμίσεις που ίσχυσαν στην εν λόγω βιομηχανία. 
      Κύριε συνάδελφε, αυτή η ευαισθησία δεν εξέλειπε και συνεχίζει αμείωτη για όλα τα συναφή ζητήματα και για όλους τους εργαζομένους. Στα λοιπά ζητήματα που θίγετε, θα σας παρακαλούσα να απευθυνθείτε στα συναρμόδια Υπουργεία, για να λάβετε τις συμπληρωματικές απαντήσεις.
      Σας ευχαριστώ.
      ΙΩΑΝΝΗΣ ΖΙΩΓΑΣ:  Κύριε Υπουργέ, ο κ. Κουμπούρης αναφέρθηκε και στις θέσεις εργασίας.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε.
      Επίκαιρες ερωτήσεις δευτέρου κύκλου:
      Προχωρούμε στην πρώτη με αριθμό 311/25-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την περιουσία των ασφαλιστικών ταμείων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Κύριοι Υπουργοί, υπάρχει διάχυτη ανησυχία στους ασφαλισμένους για τον τρόπο διαχείρισης της περιουσίας των Ταμείων. Το αίσθημα ανασφάλειας που δημιουργείται διαχέεται σε ολόκληρη την κοινωνία και βεβαίως επηρεάζει τις οικονομικές συμπεριφορές καταναλωτών και επιχειρήσεων. 
      Συγχρόνως η οικονομική κατάσταση των ασφαλιστικών ταμείων συνδέεται αναπόσπαστα με τα δημόσια οικονομικά και επηρεάζει τόσο τις λογιστικές απεικονίσεις των μεγεθών, όσο και τα επιτόκια που καλείται να πληρώσει το κράτος για να δανειστεί.
      Σε μια τέτοια συγκυρία η ασφαλής γνώση για τον τρόπο και την αποτελεσματικότητα διαχείρισης της κινητής και ακίνητης περιουσίας των Ταμείων είναι πολύτιμος σύμβουλος.
      Ερωτώνται οι κύριοι Υπουργοί:
      1. Ποια ήταν η αποτίμηση της περιουσίας (κινητής και ακίνητης ξεχωριστά) του Ι.Κ.Α., του Ο.Α.Ε.Ε. και των λοιπών ασφαλιστικών ταμείων ανά ταμείο της 31/12/2003 και ποια σήμερα;
      2. Πότε ακριβώς και ποιες ήταν οι εντολές που δώσατε στις διοικήσεις των Ταμείων, όσον αφορά τη διαχείριση της κινητής και ακίνητης περιουσίας τους κατά την κρίση που πλήττει την οικονομία μας;»
      Η Υφυπουργός κ. Καλαντζάκου έχει το λόγο για τρία λεπτά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Κύριε συνάδελφε, θα συμφωνήσω μαζί σας στο εξής: Διανύουμε μία περίοδο παγκόσμιας οικονομικής κρίσης που όμοιά της δεν έχουμε περάσει. Η σοβαρότητά της φαίνεται και από το μέγεθος και από την αμεσότητα με την οποία κάθε κράτος χωριστά, η Ευρωπαϊκή Ένωση και φυσικά η μεγάλη οικονομία των Ηνωμένων Πολιτειών και άλλες χώρες έχουν αντιδράσει με μέτρα που δίνουν ρευστότητα, μέτρα τα οποία θα οδηγούν εκ νέου σ’ ανάπτυξη και θα εξασφαλίζουν θέσεις εργασίας που τώρα κινδυνεύουν ή που χάνονται από την οικονομική αστάθεια σε παγκόσμιο επίπεδο.
      Σε ό,τι αφορά τα ταμεία, τους κανόνες που διέπουν την επενδυτικής τους συμπεριφορά, έχουν δοθεί κατ’ επανάληψιν απαντήσεις και από τον ίδιο τον Πρωθυπουργό, αλλά και από την Υπουργό κ. Πετραλιά.
      Θα ξεκινήσω λέγοντας ευθύς εξαρχής, πως τα ασφαλιστικά ταμεία λειτουργούν πλέον σε ένα αναβαθμισμένο και θωρακισμένο πλαίσιο. Τα ασφαλιστικά ταμεία δεν έχουν σήμερα κανένα λόγο ούτε να ρευστοποιήσουν τις κινητές αξίες τους ούτε να εκποιήσουν περιουσιακά στοιχεία τους.
      Σε κάθε περίπτωση το κράτος εγγυάται όλες τις συντάξεις. Η περιουσία των ασφαλιστικών ταμείων είναι εγγυημένη από την ελληνική πολιτεία. Δεν υπάρχει λόγος ανησυχίας για κανέναν συνταξιούχο, για κανένα ασφαλισμένο. Η Κυβέρνηση έχει στηρίξει και στηρίζει υπεύθυνα τη βιωσιμότητα, την εξυγίανση, αλλά και την άρση των αδικιών στην κοινωνική ασφάλιση.
	Αυτό αποδεικνύεται και από την πρόσφατη ασφαλιστική μεταρρύθμιση, που στόχο είχε να βάλει τάξη σε ένα σύστημα τόσο διάτρητο, που ήταν αδύνατο να σταθεί όρθιο στα επόμενα χρόνια και σε βάθος χρόνου. Το αποδεικνύουμε και με τη συνεχή αύξηση της κρατικής χρηματοδότησης. 
      Η χρηματοπιστωτική κρίση αφορά τα ασφαλιστικά ταμεία μόνο στο βαθμό που έχουν επενδύσει σε μετοχές, ομόλογα και αμοιβαία κεφάλαια και μόνο στο  βαθμό που είναι υποχρεωμένα να προχωρήσουν σε ρευστοποιήσεις. Τέτοιος λόγος, όμως, δεν συντρέχει και αυτό είναι καθοριστικής σημασίας. 
      Σύμφωνα με τα δημοσιευθέντα στοιχεία των βιβλίων κινητής και ακίνητης περιουσίας και κοινωνικού προϋπολογισμού των Φορέων Κοινωνικής Ασφάλισης, η περιουσία αυτή για το έτος 2003 ανήλθε συνολικά στο ποσό των 21.826.925.940 ευρώ, ενώ για το έτος 2006 το ποσό των 29.213.933.009 ευρώ. Προκύπτει δηλαδή σωρευτικά ποσοστιαία αύξηση 33,84%. Τα στοιχεία της περιουσίας για το 2007 συλλέγονται αυτήν την περίοδο, αφού μόλις πριν από δύο μήνες ολοκληρώθηκε και η ενοποίηση των ταμείων. Αναλυτικά στοιχεία για κάθε ταμείο μπορείτε, επίσης, να βρείτε και στην ιστοσελίδα www.periousia.gr. 
      Να προσθέσω διευκρινιστικά, πως για την ακίνητη περιουσία και τις καταθέσεις δεν τίθεται ζήτημα. Το ίδιο ισχύει και για τα περισσότερα, για τα δύο τρίτα από τα χρεόγραφα των ταμείων, τα οποία είναι εγγυημένα με κρατικά ομόλογα. 
      Στις διακυμάνσεις του Χρηματιστηρίου υπόκειται μόνο το υπόλοιπο ένα τρίτο των χρεογράφων, δηλαδή μετοχές που έχουν τα ταμεία ύψους 5.000.000.000 ευρώ. Η αποτίμηση, όμως, που γίνεται τη στιγμή αυτή είναι καθαρά λογιστική. Το υπογραμμίζω, για να μην υπάρχει παρεξήγηση. 
      Σε ό,τι αφορά τη θωράκιση και την καλύτερη αξιοποίηση των αποθεματικών των Ταμείων, το Υπουργείο Απασχόλησης με τον τελευταίο ν. 3586/2007 έχει θεσπίσει το νέο πλαίσιο επενδύσεων και αξιοποίησης της περιουσίας των φορέων κοινωνικής ασφάλισης, με σκοπό την επίτευξη αποτελεσματικότερης διαχείρισης των αποθεματικών, την αύξηση της ευελιξίας στη λήψη επενδυτικών αποφάσεων και κυρίως την προώθηση της διαφάνειας και του πληρέστερου ελέγχου της νομιμότητας των επενδύσεων που πραγματοποιούνται. 
      Επιπρόσθετα, κατ’ εξουσιοδότηση του νόμου αυτού και έχοντας ως στόχο τη διαφανή και αποτελεσματική διαχείριση της περιουσίας των ασφαλιστικών Ταμείων, έχει εκδοθεί υπουργική απόφαση με την οποία θεσπίζονται λεπτομερείς κανόνες επενδυτικής συμπεριφοράς και δεοντολογίας, οι οποίοι θωρακίζουν περαιτέρω το ισχύον πλαίσιο με όρους διαφάνειας και μετρήσιμης απόδοσης. 
      Περισσότερα στη δευτερολογία μου. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε. 
      Το λόγο έχει ο κ. Πάγκαλος για δύο λεπτά. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, εγώ κάνω μία πολύ συγκεκριμένη ερώτηση και ήθελα δύο πολύ συγκεκριμένους αριθμούς: Την αποτίμηση από το Υπουργείο της συνολικής περιουσίας των ταμείων το 2003, πριν δηλαδή επέλθει η πολιτική αλλαγή και την αποτίμηση της ιδίας περιουσίας στο τέλος του περυσινού έτους. 
      Σας θυμίζω ότι βρισκόμαστε στο Δεκέμβρη του 2008. Έχει περάσει ένας χρόνος. Έπρεπε, λοιπόν, να υπάρξει επαρκής απόδοση των υπηρεσιών και να έχουν συλλέξει αυτά τα στοιχεία τα οποία επιθυμούσα να έχω. Επιπλέον, θέλω το συνολικό μέγεθος. 
      Αυτό που έκανε η κυρία Υπουργός είναι να επιλέξει  το θέμα που παρουσιάζει μία αύξηση και να μας εμφανίσει μία αύξηση 33,3%, αλλά δεν έχουμε τη συνολική εικόνα. Και αυτό που επηρεάζει τους ασφαλισμένους -είναι δυνατόν να επηρεάσει τους ασφαλισμένους- είναι η συνολική εικόνα. Υπάρχουν έντονες ανησυχίες αυτήν τη στιγμή μεταξύ των ασφαλισμένων. Υπάρχουν ισχυροί λόγοι να πιστέψει κανείς ότι εμφανίζει επιδείνωση. 
      Και αυτό έχει πολύ μεγάλη πολιτική σημασία, κύριε Πρόεδρε. Διότι, αν δεν κάνω λάθος, όταν ρωτούσε κάποιος τους ρήτορες της σημερινής Συμπολίτευσης το 2004, όταν κατήγγειλαν το περίφημο «σκάνδαλο» του Χρηματιστηρίου, διά του οποίου μυστηριωδώς κάποιοι από το ΠΑ.ΣΟ.Κ. πήραν τα χρήματα του ελληνικού λαού και τα έβαλαν στις τσέπες τους, και προσπαθούσε να αποδείξει ότι το Χρηματιστήριο είναι ένα παιχνίδι μεταξύ πολιτών, ατόμων και συμφερόντων ιδιωτικών και δεν μπορεί να υπάρχει χρηματισμός μιας πολιτικής παράταξης, μιας κυβέρνησης μέσα από την πτώση μάλιστα της αξίας του Χρηματιστηρίου, η απάντηση που δινόταν ήταν πως αυτό έχει επέλθει μέσα από την κακοδιαχείριση, κυρίως, στα περιουσιακά στοιχεία των Ταμείων. 
      Αν, λοιπόν, αντίστοιχη είναι η  πτώση των περιουσιακών στοιχείων των Ταμείων, όπως εγώ πιστεύω και όπως αρνείται να ομολογήσει η κυρία Υπουργός, τότε πρέπει να μας πουν τι σκέπτονται για τα τότε επιχειρήματα οι σημερινοί κυβερνητικοί και τότε αντιπολιτευόμενοι και αν θεωρούν ότι κάπου τα χρήματα αυτά εξανεμίστηκαν και μπήκαν στις τσέπες κάποιων ή στα ράσα κάποιων. Διότι εδώ πλέον έχουμε και τις τσέπες ράσων, πράγμα που περιπλέκει το ζήτημα. 
      Και με την ευκαιρία, κύριε Πρόεδρε -εσείς είστε της ανεκτικής και ριζοσπαστικής Αριστεράς, εγώ είμαι παλαιός και συντηρητικός κοινοβουλευτικός- μήπως πρέπει κάποτε να σταματήσουμε να διαβάζουμε χαρτιά σε αυτήν την Αίθουσα; Διότι τώρα το κάνουν και οι Υπουργοί. Και όσο το κάνουν οι Βουλευτές αποτελεί αδυναμία. Όταν το κάνουν οι Υπουργοί, αποτελεί προσβολή προς το Σώμα. 
      Είναι γνωστό ότι ο Κανονισμός απαγορεύει την ανάγνωση χειρογράφων προετοιμασμένων εκ των προτέρων. Εάν ο Υπουργός έρχεται εδώ και εκ συστήματος διαβάζει ένα χαρτί που του έχουν ετοιμάσει οι υπάλληλοί του, τότε να φέρνουμε κατευθείαν τους υπαλλήλους να μας διαβάζουν τα χαρτιά τους ή μάλλον να παίρνουμε τα χαρτιά και να τα βάζουμε στην τσέπη μας. Υπάρχει λόγος, για τον οποίον υπάρχει αυτή τη διάταξη του Κανονισμού: Για να διαμορφώνεται άποψη κατά τη συζήτηση και βεβαίως να ξέρουμε εάν ο Υπουργός γνωρίζει το θέμα του ή δεν το γνωρίζει. Εγώ ξέρω ότι η κ. Καλαντζάκου ξέρει να διαβάζει θαυμάσια, με μία υπέροχη φωνή κι έχει ωραιότατη άρθρωση στα Ελληνικά. Αυτά είναι προσόντα για να διαπρέψει στο θέατρο.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε Πάγκαλε. Να περιμένουμε να δούμε και τη δευτερολογία και εάν υπάρξουν κενά να επανέλθουμε.
      Η κ. Καλαντζάκου έχει το λόγο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε.
      Κύριε Πάγκαλε, σας γνωρίσω πάρα πολλά χρόνια και ξέρετε πόσο εκτιμώ το πρόσωπό σας. Το να προσπαθείτε όμως να απαξιώσετε τη δική μου παρουσία, δεν νομίζω ότι αυτήν τη στιγμή προσθέτει επιχειρήματα.
      ΘΕΟΔΩΡΟΣ ΠΑΓΚΑΛΟΣ: Δεν είναι θέμα δικό σας. Η Κυβέρνησή σας το κάνει συστηματικά.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ακούστε να σας πω. Επιλέγω να μιλάω με έναν πολύ συγκεκριμένο τρόπο, γιατί θέλω να είμαι πάρα πολύ συγκεκριμένη, κύριε Πάγκαλε. Εντάξει; Άμα θέλετε εσείς να μιλάτε επί παντός επιστητού, χωρίς κανένα στοιχείο, μπορείτε χωρίς κανένα χαρτί να μιλάτε από στήθους.
      ΘΕΟΔΩΡΟΣ ΠΑΓΚΑΛΟΣ: Πείτε μου τα δύο νούμερα που ζήτησα.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Σε αυτή την Αίθουσα είμαι οκτώμισι χρόνια, κύριε Πάγκαλε. Και δεν σας επιτρέπω.
      ΘΕΟΔΩΡΟΣ ΠΑΓΚΑΛΟΣ: Βγαίνετε και από πάνω.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Συγγνώμη, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Μην διακόπτετε, κύριε Πάγκαλε.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Υπάρχουν τα στοιχεία στο periousia.gr, υπάρχουν τα δημοσιευμένα βιβλία, κύριε Πάγκαλε. Δημιουργείτε εντυπώσεις άνευ λόγου και αιτίας.
      ΘΕΟΔΩΡΟΣ ΠΑΓΚΑΛΟΣ: Τα δύο νούμερα θέλω. Δεν θέλω τίποτε άλλο.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εγώ θα σας δώσω ό,τι χρειάζεστε, κύριε Πάγκαλε. Και σας έχω παραπέμψει ήδη και στην ιστοσελίδα -γιατί είμαστε και στον 21ο αιώνα- και βεβαίως το ξέρετε ότι υπάρχουν και δημοσιευμένα βιβλία.
      ΘΕΟΔΩΡΟΣ ΠΑΓΚΑΛΟΣ: Είναι συμπεριφορά αυτή Υπουργού, κύριε Πρόεδρε;
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Δεν ξέρω αν είναι συμπεριφορά. Εγώ πιστεύω…
      ΘΕΟΔΩΡΟΣ ΠΑΓΚΑΛΟΣ: Δεν χρειάζομαι την βοήθειά σας.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Εντάξει. Εγώ θέλω να απαντήσω και σε μερικά ακόμα θέματα που έχετε θέσει στην ερώτησή σας.
      Αυτό που επηρεάζει το κόστος δανεισμού –διότι μέσα στην ερώτησή σας έχετε αναφερθεί και σ’ αυτό- δεν είναι μόνο το ύψος του δημόσιου χρέους, για το οποίο είναι τεράστιες οι ευθύνες των κυβερνήσεων του ΠΑ.ΣΟ.Κ., αλλά και η πλειοδοσία για πρόσθετες παροχές στην άσκηση κοινωνικής πολιτικής. Με αυτές τις πλειοδοσίες παροχών που παρατηρούμε, όταν όλοι γνωρίζουμε τους δημοσιονομικούς περιορισμούς, είναι βέβαιο πως η Αντιπολίτευση δεν προσφέρει τις καλύτερες υπηρεσίες. Θα βοηθούσε μία υπεύθυνη στάση απέναντι σ’ αυτήν την κρίση. 
      Θα έπρεπε να παραδεχθείτε πως η Κυβέρνηση έχει πάρει σοβαρότατα μέτρα για τη συνολικότερη θωράκιση του ασφαλιστικού μας συστήματος, αλλά και τη διαφάνεια στις επενδυτικές πολιτικές των ταμείων. Εξάλλου, γνωρίζετε, πως μετά την ενοποίηση οι φορείς κοινωνικής ασφάλισης είναι αυτόνομοι και αυτοδιοικούμενοι οργανισμοί με διοικητικά συμβούλια στα οποία συμμετέχουν κατά πλειοψηφία αιρετοί εκπρόσωποι των ασφαλισμένων, των συνταξιούχων και των εργοδοτών. Έχουν οι ίδιοι οι φορείς την αρμοδιότητα της διαχείρισης και της αξιοποίησης των αποθεματικών και γενικότερα της περιουσίας τους. Λειτουργούν ως θεσμικοί επενδυτές με κριτήρια μακροπρόθεσμου σχεδιασμού.
      Επομένως, οι επενδύσεις και οι ρευστοποιήσεις περιουσιακών στοιχείων ενεργούνται μόνο με αποφάσεις των διοικητικών συμβουλίων, οι οποίες λαμβάνονται μέσα στο πλαίσιο της ισχύουσας νομοθεσίας και ανάλογα με την οικονομική κατάσταση του κάθε οργανισμού και την επενδυτική πολιτική που χαράζουν τα διοικητικά συμβούλια. Βάσει του ισχύοντος νομοθετικού πλαισίου, δεν απαιτείται η έγκριση του Υπουργείου Απασχόλησης τόσο για τις επενδύσεις, όσο και για τις εκποιήσεις περιουσιακών στοιχείων των φορέων κοινωνικής ασφάλισης. Υπάρχουν όμως νέοι κανόνες, στους οποίους αναφέρθηκα πριν. Και αυτό ενδιαφέρει τους πολίτες. Αυτό είναι που θα καθορίσει τη διαφάνεια και το τι θα γίνει με τις επενδύσεις των ταμείων, με στόχο να αυξήσουν την περιουσία των ταμείων και να ωφεληθούν οι ασφαλισμένοι.
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, σας παρακαλώ, κυρία Υπουργέ.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Αυτοί οι κανόνες είναι δέκα. Μπορώ να τους αναγνώσω ή μπορώ να τους καταθέσω στα Πρακτικά.
      ΠΡΟΕΔΡΕΥΩΝ (Ιωάννης Δραγασάκης): Κατάθεση, ναι. Δεν υπάρχει χρόνος για ανάγνωση.
      ΣΟΦΙΑ ΚΑΛΑΝΤΖΑΚΟΥ (Υφυπουργός Απασχόλησης και Κοινωνικής Προστασίας): Ο στόχος είναι πάντως η ασφάλεια, η ρευστότητα και η αποδοτικότητα των επενδυτικών χαρτοφυλακίων. Και βεβαίως, υπάρχει μία συνεχής παρακολούθηση των αποδόσεων όλων αυτών των επενδύσεων με πολύ συγκεκριμένα εργαλεία και μέτρα, καθώς και τεχνική υποστήριξη και μηχανισμοί εσωτερικού ελέγχου για τη διασφάλιση της συμμόρφωσης με τις αποφάσεις και τις διαδικασίες σε όλα τα επίπεδα. Αλλά τα δέκα μέτρα θα τα καταθέσω μαζί με όλα τα άλλα στοιχεία που έχει ζητήσει ο κ. Πάγκαλος.
      (Στο σημείο αυτό η Υφυπουργός Απασχόλησης και Κοινωνικής Προστασίας κ. Σοφία Καλαντζάκου καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΘΕΟΔΩΡΟΣ ΠΑΓΚΑΛΟΣ: Εγώ σας ζήτησα δύο νούμερα και δεν μου τα δίνετε. Θα ζητήσω να επανέλθω.
     ΠΡΟΕΔΡΕΥΩΝ (Ιωάννης Δραγασάκης): Το Προεδρείο δεν έχει τη δυνατότητα να παρέμβει. Πάντως, κυρία Υπουργέ, επειδή έτυχε να ασχολούμαι με το site «periousia.gr», είναι ανεπαρκείς οι πληροφορίες. 
     Ίσως, κύριε Πάγκαλε, έπρεπε η ερώτηση να είναι αίτηση κατάθεσης εγγράφων. Δηλαδή αυτά τα στοιχεία πράγματι, είναι χρήσιμο να έρθουν. Θα επανέλθουμε σε άλλη ευκαιρία.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, τριάντα ένας μαθητές και μαθήτριες και τρεις συνοδοί καθηγητές από το 4ο Γυμνάσιο Μεταμόρφωσης Αττικής. 
     Η Βουλή τους καλωσορίζει. 
     (Χειροκροτήματα απ’ όλες τις πτέρυγες της Βουλής)
     Στη συνέχεια θα συζητηθεί η τέταρτη με αριθμό 322/25.11.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Οικονομίας και Οικονομικών, σχετικά με τις διαφημιστικές καταχωρήσεις του Υπουργείου για τον προϋπολογισμό του 2009 κ.λπ..
     Η επίκαιρη ερώτηση έχει ως εξής:
     «Σε όλες σχεδόν τις εβδομαδιαίες εφημερίδες που κυκλοφόρησαν το Σαββατοκύριακο 22-23 Νοεμβρίου 2008, υπήρχε ολοσέλιδη διαφημιστική καταχώρηση του Υπουργείου Οικονομίας και Οικονομικών στην οποία «διαφημιζόταν» ο προϋπολογισμός του 2009 με το διαφημιστικό σύνθημα «Προστατεύουμε τους πολίτες – Θωρακίζουμε την Οικονομία».
     Ερωτάσθε:
     1.Πόσο στοίχισε στον ελληνικό λαό συνολικά η συγκεκριμένη διαφημιστική ενέργεια του Υπουργείου Οικονομίας και Οικονομικών (κόστος δημιουργίας της διαφημιστικής καταχώρησης και κόστος προβολής της στον Τύπο);
     2. Για ποιους λόγους είναι χρησιμότερη για τον ελληνικό λαό η διάθεση του συγκεκριμένου ποσού σε διαφήμιση του Υπουργείου Οικονομίας και Οικονομικών αντί της προσθήκης του στο «Ταμείο κατά της Φτώχειας»;»
     Ο κύριος Υπουργός έχει το λόγο για τρία λεπτά.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Κύριε συνάδελφε, νομίζω ότι γνωρίζετε τη διαδικασία που ακολουθείται σχετικά με τη δημοσιότητα και την προβολή του προϋπολογισμού. Είναι μία ειδική διαδικασία, η οποία προβλέπεται από σχετικές ρυθμίσεις. Αυτό που θέλω να σας πω είναι ότι η εν λόγω διαδικασία αναφέρεται στο βασικότερο νομοσχέδιο που είναι ο προϋπολογισμός. Ένα νομοσχέδιο που αφορά στην οικονομία και στην οικονομική πολιτική. Η καταχώριση γίνεται με βάση εγκύκλιο που εκδίδεται από το Γενικό Λογιστήριο του Κράτους, με την οποία ορίζεται ότι η ανακοίνωση του Υπουργείου Οικονομίας και Οικονομικών μπορεί να δημοσιευτεί στον περιφερειακό και στον υπόλοιπο Τύπο, στις πολιτικές και οικονομικές ημερήσιες και εβδομαδιαίες εφημερίδες μέχρι 23.12.2008 και στα οικονομικά περιοδικά μέχρι τις 20.1.2009.
    Το σημαντικό είναι ότι αυτή η δημοσίευση γίνεται  έναντι αμοιβής η οποία καθορίζεται στο 50% του εμπορικού τιμολογίου κάθε εφημερίδας ή περιοδικού. Η πληρωμή γίνεται με την προσκόμιση των απαραίτητων δικαιολογητικών που προβλέπονται από την εγκύκλιο και ως εκ τούτο το τελικό κόστος προβολής δεν μπορεί να προσδιοριστεί, γιατί η όλη διαδικασία βρίσκεται ακόμη σε εξέλιξη. Πρόκειται για μία πάγια πρακτική, η οποία γίνεται, όπως ανέφερα, για την ενημέρωση των πολιτών και με όρους  βεβαίως που ελαχιστοποιούν τη δαπάνη για το δημόσιο.
    Θα πρόσθετα ότι είναι αυταπόδεικτη ανάγκη ενημέρωσης των πολιτών τόσο γενικά, όσο και ειδικότερα σήμερα, λόγω της διεθνούς οικονομικής κρίσης. 
    Όσον αφορά το δεύτερο ερώτημά σας, γνωρίζετε πολύ καλά, κύριε συνάδελφε, ότι στον προϋπολογισμό του 2009, η συζήτηση επί του οποίου έχει ήδη αρχίσει στην αρμόδια επιτροπή, οι κοινωνικές μεταβιβάσεις δηλαδή τα κονδύλια για κοινωνική πολιτική, είναι σημαντικά αυξημένα. Οι εγγεγραμμένες πιστώσεις για τις κοινωνικές πολιτικές φθάνουν το 18,5% του Α.Ε.Π. Αυτό είναι και το υψηλότερο ποσοστό που συναντάμε στην Ευρωζώνη. Δεν επαρκεί ο χρόνος βεβαίως να αναλύσω με λεπτομέρεια την κοινωνική πολιτική της Κυβέρνησης. Θα έχουμε την ευκαιρία να το κάνουμε και κατά τη συζήτηση στην αρμόδια επιτροπή. Θέλω μόνο να υπενθυμίσω ότι ενώ στην Ευρωζώνη οι κοινωνικές μεταβιβάσεις στο διάστημα 2004-2009 παρέμειναν σταθερές, στην Ελλάδα αυξάνονταν συνεχώς με αποτέλεσμα να ξεπερνούν σήμερα το μέσο όρο της ευρωζώνης. Από το 15,5% το 2004 έφτασαν στο 18% του Α.Ε.Π. το 2008. Είναι μία αύξηση πάνω από 2 εκατοστιαίες μονάδες του Α.Ε.Π..
    Συνολικά, από το 2004 έως το 2009 οι μεταβιβάσεις στη χώρα μας αυξάνονται κατά 68%. Από τα 29.000.000.000 περίπου το 2004 φτάνουν τα 49.000.000.000 ευρώ το 2009 και δεν φαντάζομαι ότι με το ποσόν το οποίο υπονοείτε θα μπορούσε να λυθεί είτε μέσα είτε έξω από το Ταμείο της Φτώχειας το σημαντικό πρόβλημα, αυτό που απαντάται στην ελληνική οικονομία και κοινωνία. 
    ΠΡΟΕΔΡΕΥΩΝ (Ιωάννης Δραγασάκης): Ο κ. Βορίδης έχει το λόγο για δύο λεπτά.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
    Κύριε Υπουργέ, στο πρώτο ερώτημα επομένως δεν υπάρχει απάντηση. Θα πρέπει να επανέλθουμε, αφού ολοκληρωθεί το συγκεκριμένο πρόγραμμα. Βέβαια, θα μπορούσε να δοθεί –γιατί υποθέτω ότι υπάρχει ένας προγραμματισμός- μία τάξη μεγέθους, για να ξέρουμε για τι ποσά μιλάμε. 
    Να πω εκ των προτέρων το εξής στο δεύτερο τμήμα της απαντήσεώς σας: καλά, είναι προφανές ότι δεν θα λυθεί με τη μη διαφημιστική καταχώρηση η φτώχεια στην Ελλάδα. Αλλά, επίσης, επιτρέψτε μου την εκτίμηση ότι είναι ένα ζήτημα η καταχώρηση η σεμνή και περιορισμένη, στοιχείο του προϋπολογισμού προς ενημέρωση των πολιτών που θα είχε ένα ενδιαφέρον και είναι τελείως διαφορετικό το να υπάρχουν ολοσέλιδες διαφημιστικές καταχωρήσεις με προπαγανδιστικά σλόγκαν, τα οποία τουλάχιστον εμένα, στη δική μου τη συνείδηση, μάλλον μου φαίνονται ως ένα είδος προπαγάνδισης της κυβερνητικής πολιτικής στο ζήτημα του προϋπολογισμού, παρά πραγματικής ενημερώσεως ως προς τις επιλογές που κάνει ο προϋπολογισμός και για τις οποίες μπορεί να έχει ενδιαφέρον ο πολίτης. Εξάλλου, αυτό το δεύτερο στοιχείο της ενημερώσεως κάλλιστα μπορεί να επιτευχθεί και με άλλους τρόπους, ανεξαρτήτως του τι απαιτείται ή όχι και χωρίς κανείς να θέλει να γίνει ας το πω, υπερβολικά φτηνός ή ας το πω υπερβολικά περιοριστικός, όταν ξέρετε ότι  από τη μια μεριά υπάρχει κόσμος ο οποίος έρχεστε και του λέτε εσείς ότι θα πάρει μια αύξηση 10, 20 ή 25 ευρώ το μήνα, γιατί αυτή θα είναι η εισοδηματική πολιτική, αντιλαμβάνεστε ότι είναι σχετικά εξοργιστικό να του λέμε από την άλλη μεριά ότι κάνουμε άσκοπες θα πω επί της ουσίας δαπάνες διαφημιστικής προβολής και καταχωρήσεως, όχι γιατί σε τελευταία ανάλυση τα 25 θα γινόντουσαν 25,5 αλλά γιατί έχει μια σημασία, διότι παραδείγματος χάρη η Δημόσια Διοίκηση στο σύνολό της σε όλα τα επίπεδα στις συγκεκριμένες στιγμές που ζούμε να ασκεί μια συμμαζεμένη περιοριστική πολιτική απέναντι στις δαπάνες. Αυτό είναι το νόημα της ερωτήσεως και κανείς δεν είναι βέβαια αφελής ώστε να πιστεύει ότι αν δεν βάζει διαφημιστική καταχώρηση θα λυνόταν η φτώχεια, αλλά επίσης κανείς δεν θέλει να βλέπει και μια κυβέρνηση η οποία προχωρά σε δαπάνες που είναι λίγο έως πολύ άσκοπες, με σκοπό κυρίως την προβολή του έργου της. 
    ΠΡΟΕΔΡΕΥΩΝ (Ιωάννης Δραγασάκης): Ο κύριος Υπουργός έχει το λόγο για δύο λεπτά.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Κύριε συνάδελφε, είμαι σίγουρος ότι η πρότασή σας έχει τη διάσταση του όποιου συμβολισμού γι’ αυτό το ευαίσθητο θέμα, αλλά είναι γνωστό ότι πολλές φορές ο μαξιμαλιστικός λόγος κινδυνεύει να γίνει και αφαιρετικός λόγος. Μπορεί να λειτουργεί καμμιά φορά και αποπροσανατολιστικά και να χάνουμε από την ουσία. Βεβαίως, δεν αναγνωρίζουμε καμμιά τέτοιου είδους πρόθεση σε εσάς. Ωστόσο, αυτό που πρέπει να πούμε –και είναι η ουσία στη συγκεκριμένη περίπτωση- είναι ότι η Κυβέρνηση δίνει απόλυτη προτεραιότητα στην κοινωνική πολιτική. Αυτό δεν το λέει η Κυβέρνηση, το έχει κάνει πράξη η Κυβέρνηση μέχρι τώρα με τον προϋπολογισμό του 2009 και βεβαίως το κάνει πράξη στην εφαρμοζόμενη πολιτική, εκεί τελικά που κρίνεται όχι μόνον η βούληση, αλλά κυρίως η πολιτική επιλογή. Προσωπικά, δεν θεωρώ ότι υπάρχουν συνάδελφοι ούτε πολιτικές δυνάμεις σ’ αυτήν την Αίθουσα που είναι περισσότερο ή λιγότερο ευαίσθητοι από τους άλλους. Γενικά δεν θεωρώ ότι έχει κανείς το μονοπώλιο της κοινωνικής ευαισθησίας. Σε κάθε περίπτωση ωστόσο το θέμα της φτώχειας αντιμετωπίζεται με ουσιαστικές προτάσεις που επιλύουν το πρόβλημα στη ρίζα του και όχι βεβαίως  με προτάσεις οι οποίες μένουν μόνο στο επίπεδο του οποιουδήποτε συμβολισμού. Σας ευχαριστώ.
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
    Τελευταία θα συζητηθεί η με αριθμό 317/25.11.2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την επιστροφή δεδουλευμένων από εργαζομένους στο Αττικό Νοσοκομείο κ.λπ.
    Η επίκαιρη ερώτηση του κυρίου Λεβέντη ειδικότερα έχει ως εξής:
     «Σύμφωνα με την 33η απόφαση του κ. Πολύζου Διοικητή του Νοσοκομείου «ΑΤΤΙΚΟΝ» το 2004 ανατέθηκαν καθήκοντα προϊσταμένων σε είκοσι τέσσερις εργαζόμενους για να στελεχώσουν τομείς, κλινικές και μονάδες του νοσοκομείου κατόπιν πρότασης της διεύθυνσης της Νοσηλευτικής Υπηρεσίας.
     Μετά από τέσσερα έτη, στις 10.4.2008, η αρμόδια επίτροπος του Ελεγκτικού Συνεδρίου διαπίστωσε πως η χορήγηση του επιδόματος θέσης ευθύνης στους ανωτέρω εργαζόμενους οι οποίοι είναι μη μόνιμοι κρίθηκε παράνομη και καλεί τη διοίκηση του ωοσοκομείου να προβεί στην περικοπή του επιδόματος για όλο το χρονικό διάστημα που τους έχει χορηγηθεί από το 2004 μέχρι 8.2.2007.
     Τα ποσά που αναλογούν στον κάθε εργαζόμενο κυμαίνονται από 700 έως 2.500 ευρώ, οι οποίοι εργαζόμενοι καλούνται να τα επιστρέψουν στην Υπηρεσία τους, που με απόφασή της τους τοποθέτησε και οι οποίοι δικαίως διαμαρτύρονται.
     Κατόπιν αυτών, ερωτάται ο κύριος Υπουργός:
     Για ποιους λόγους η ανάθεση χρεών προϊσταμένων στους είκοσι τέσσερις εργαζόμενους στο «Αττικό» Νοσοκομείο από τη διοίκηση κρίθηκε παράνομη από την αρμόδια Επίτροπο του Ελεγκτικού Συνεδρίου; Έχουν αποδοθεί ευθύνες; Αν ναι, ποιες;
     Τι μέτρα προτίθεται να πάρει ώστε οι εργαζόμενοι να μην υποχρεωθούν να επιστρέψουν στο νοσοκομείο τα χρήματα που εισέπραξαν ως επίδομα θέσης ευθύνης, για τα οποία να σημειωθεί δεν φέρουν ουδεμία ευθύνη;»
      Ο Υφυπουργός Υγείας και Κοινωνικής Αλληλεγγύης κ. Παπαγεωργίου έχει το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ενδιαφέρον έχει το περιεχόμενο της επίκαιρη ερώτησης, αγαπητέ συνάδελφε, και αποδεικνύει για άλλη μια φορά το μεγαλείο της ελληνικής δημόσιας διοίκησης. Οι νόμοι αλλάζουν, χωρίς καλά-καλά να έχουν ολοκληρωθεί οι εμπειρίες ώστε να βγουν τα συμπεράσματα, για να προχωρήσουμε σε καινούργιους. Υπάρχουν ατέλειες πολλές φορές στην εφαρμογή των νόμων και αν θέλετε και κακός προγραμματισμός στο όλο μοντέλο της Διοίκησης όταν αποφασίζονται να λειτουργήσουν μονάδες μεγάλες, σημαντικές, κάθε μορφής, πολύ περισσότερο μονάδες στο χώρο της υγείας. 
      Η συγκεκριμένη περίοδος στην οποία έγιναν αυτές οι τοποθετήσεις, ήταν η περίοδος όπου αναπτυσσόταν το «Αττικό» Νοσοκομείο. Ήταν μια πολύ μεγάλη προσπάθεια η οποία έπρεπε να τρέξει για να ολοκληρωθεί. Και η διοίκηση,  προκειμένου να λειτουργήσει το νοσοκομείο –αναφέρομαι στην περίοδο 2003-2004- έπρεπε να κάνει αυτό που επιβάλλει η σωστή λειτουργία ενός νοσοκομείου, μιας νοσηλευτικής πολύ περισσότερο από μιας διοικητικής μονάδας. Τοποθετεί, λοιπόν, προϊσταμένους κυρίως νοσηλευτικών τμημάτων από την 1.1.2004 για το πρώτο διάστημα, οι οποίοι δεν είχαν περάσει από το υπηρεσιακό συμβούλιο, με αποτέλεσμα να μην είναι και σύμφωνοι με το νόμο. 
      Έρχεται, λοιπόν, κάποια στιγμή η επίτροπος, η οποία στεκόμενη ακριβώς στο γράμμα του νόμου –γι’ αυτό και δεν μπορούν να αναζητηθούν ευθύνες στην Επίτροπο και θα πρέπει να συνεχίσουν να βλέπουν το γράμμα του νόμου οι πάρεδροι του Ελεγκτικού Συνεδρίου για να λειτουργεί και το όλο σύστημα όπως πρέπει να λειτουργεί- ζητά την επιστροφή των χρημάτων, θεωρώντας ότι ήταν παράτυπη η όλη διαδικασία, η οποία στεκόμενοι στο γράμμα του νόμου έτσι και ήταν. 
      Ευθύνες μπορεί να υπάρχουν σε διάφορες πλευρές, εκείνος, όμως, που δεν φταίει είναι ο εργαζόμενος, ο οποίος τοποθετήθηκε και ανέλαβε τις αυξημένες ευθύνες σε αυτή τη δύσκολη πρώτη φάση αλλά και στη συνέχεια για να ανταποκριθεί το νοσοκομείο στις υποχρεώσεις που είχε. Θεωρούμε, λοιπόν, ότι αυτό το θέμα είναι ιδιαίτερα λεπτό και σοβαρό. Η Επίτροπος επανέρχεται το 2008 και ζητά να της αποσταλούν αυτά που επιδόθηκαν στους εργαζόμενους μαζί με συμπληρωματικά στοιχεία, με πιθανότητα για να εισπραχθούν αυτά από την εφορία, το νοσοκομείο όμως δεν υπακούει σ’ αυτήν την τακτική διότι διαβουλεύεται με μας, προκειμένου να βρεθεί λύση στο όλο θέμα. 
      Θεωρώ και επαναλαμβάνω ότι οι εργαζόμενοι δεν έχουν καμμία απολύτως ευθύνη και νομίζω ότι πολύ σύντομα θα βρούμε τον τρόπο, ώστε να τακτοποιήσουμε το όλο θέμα και να κλείσει αυτή η υπόθεση.
      Δεν θα δευτερολογήσω, εκτός και αν διαφωνήσετε ή προσθέσετε  κάτι καινούργιο, αγαπητέ συνάδελφε.
      ΠΡΟΕΔΡΕΥΩΝ (Ιωάννης Δραγασάκης): Ο κ. Λεβέντης έχει το λόγο για δυο λεπτά.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, νομίζω ότι τα βάλατε τα  πράγματα στη σωστή τους βάση, το μεγαλείο της ελληνικής διοίκησης -πώς λειτουργεί η ελληνική πολιτεία- και ερχόμαστε τώρα να αντιμετωπίσουμε τα συγκεκριμένα πράγματα στην εφαρμογή τους. 
      Μας είχε απασχολήσει το «Θριάσιο» Νοσοκομείο πριν από λίγο καιρό και ευτυχώς δόθηκε μια λύση που έπρεπε να είχε δοθεί πριν από δεκαπέντε χρόνια. Και δόθηκε μόλις σήμερα.
Επίσης, για να δουλέψει το νοσοκομείο υποχρεώθηκαν οι εργαζόμενοι να δουλέψουν υπερωρίες, να δουλέψουν Κυριακές κ.λπ. Πληρώθηκαν γι’ αυτό και καλώς και ύστερα άρχισαν να τους ζητάνε πίσω τα χρήματα διότι δεν υπήρχε ο κωδικός στον οποίον έπρεπε να περιληφθούν.
	Ερχόμαστε στο άλλο θέμα. Πρέπει να λειτουργήσει σωστά το «Αττικό» Νοσοκομείο και όλοι το θέλουμε. Για να λειτουργήσει πρέπει να έχει εργαζόμενους. Υπάρχει πάντα έλλειψη. Ακόμα και τώρα το 40% των εργαζομένων λείπει από το Αττικό Νοσοκομείο, με συνέπεια αυτά που ζούμε και βιώνουμε κάθε μέρα. Αυτοί οι εργαζόμενοι πρέπει να έχουν κάποια ιεραρχία, κάποιους προϊσταμένους. Η διοίκηση ορίζει τους προϊσταμένους. Δεν τήρησε τις διαδικασίες αυτές ώστε να περάσουν από υπηρεσιακό συμβούλιο. Δεν ξέρω τι ακριβώς έπρεπε να έχει γίνει και γιατί δεν έγινε, δεν είναι αυτό του παρόντος. Το αποτέλεσμα όμως είναι ότι ύστερα από τρία και τέσσερα χρόνια –κι εδώ είναι η ευθύνη της Επιτροπής- έρχεται και τα ανακαλύπτει. Αυτά θα έπρεπε να είχαν διαπιστωθεί αμέσως για να διορθωθούν. Πήραν ένα φοβερό επίδομα εξήντα πέντε ευρώ το μήνα για να είναι κάποιος προϊστάμενος σ’ ένα μεγάλο τμήμα, κλινικό, χειρουργικό, κ.λπ. Είναι αστείο το νούμερο να το συζητάμε, πλην, όμως, γι’ αυτό το αστείο νούμερο μαζεύτηκαν κάμποσα χρόνια και τώρα έρχονται και τα ζητάνε απ’ αυτούς -σε καμμία περίπτωση δεν έπρεπε να το πράξουν- δηλαδή από τους εργαζόμενους, για να τα επιστρέψουν πίσω. Αν υπάρχουν ευθύνες σε άλλα επίπεδα και δεν τηρήθηκαν κάποιες άλλες προϋποθέσεις, να αναζητηθούν εκεί, όχι, όμως, από τους εργαζόμενους. Σε καμμία περίπτωση δεν μπορούμε να λειτουργούμε έτσι. Δυστυχώς αυτό δεν είναι το μοναδικό φαινόμενο που συμβαίνει. Υπάρχουν και σε άλλα νοσοκομεία παρόμοια φαινόμενα.
	Κύριε Υπουργέ, αυτά πρέπει να ρυθμιστούν. Εάν υπάρχουν ευθύνες, ας αναζητηθούν αλλού. Δεν πρέπει, όμως, να υποχρεώνουμε τους εργαζόμενους να επιστρέψουν δεδουλευμένα. Αν κακώς δεν τηρήθηκαν κάποιες διαδικασίες, σε καμμία περίπτωση δεν μπορείς να τους τα ζητάς πίσω διότι είναι προσφερθείσες υπηρεσίες και, αν θέλετε, σύμφωνα με το εργατικό δίκαιο δεν επιτρέπεται να επιστραφούν πίσω διότι έχουν δουλέψει, έχουν προσφέρει αυτές τις υπηρεσίες.
      Θέλω να πιστεύω ότι θα λυθεί οριστικά το θέμα. Είναι άλλοι οι αρμόδιοι να το λύσουν αυτό. Εσείς θα βρείτε τον τρόπο ώστε και να μην επιμείνουν σ’ αυτήν την απαίτηση από τους εργαζομένους που τη θεωρώ αδιανόητη και βέβαια δεν πρέπει να επαναληφθούν παρόμοια φαινόμενα στο μέλλον και σε άλλα νοσοκομεία ή σε άλλες υπηρεσίες.
	Σας ευχαριστώ.
	ΠΡΟΕΔΡΕΥΩΝ (Ιωάννης Δραγασάκης): Ο κύριος Υφυπουργός έχει το λόγο.
	ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Εμείς δεν αναζητούμε ευθύνες ούτε στη διοίκηση –η οποία πήρε την εντολή- ούτε στον Επίτροπο ο οποίος κάνει σωστά τη δουλειά του. Η μικροκαθυστέρηση δεν επηρεάζει τα πράγματα. Οι ευθύνες είναι πρώτιστα δικές μας, της πολιτείας που θα πρέπει να καλύψει όλα αυτά τα πράγματα. 
      Δεν ζητήσαμε από κανέναν την επιστροφή και το ξέρετε πάρα πολύ καλά. Η Επίτροπος έστειλε δύο φορές το σχετικό έγγραφο. Δεν απαντούμε, συζητάμε και προχωράμε στο να βρούμε την κατάλληλη λύση ώστε να λυθεί το θέμα, πιθανότατα νομοθετικά, ώστε να μην ταλαιπωρούνται οι εργαζόμενοι.
	Σας ευχαριστώ πολύ.
	ΠΡΟΕΔΡΕΥΩΝ (Ιωάννης Δραγασάκης): Είναι ευχάριστο να λύνεται και ένα πρόβλημα μέσα από τη διαδικασία αυτή.
	Η δεύτερη με αριθμό 325/25-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κυρίου Σταύρου Σκοπελίτη προς τον Υπουργό Δικαιοσύνης σχετικά με την ίδρυση Εφετείου στη Μυτιλήνη κ.λπ. διαγράφεται λόγω κωλύματος του κυρίου Υπουργού.
	Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
	ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
	Θα συζητηθεί η υπ’ αριθμ. 10/5/7-10-2008 επίκαιρη επερώτηση των Βουλευτών του ΠΑ.ΣΟ.Κ., κυρίων Ηλία Λαμπίρη, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Ιωάννη Δριβελέγκα, Ηλία Καρανίκα, Μιχαήλ Καρχιμάκη, Χαράλαμπου Καστανίδη, Μιχάλη Κατρίνη, Ιωάννη Κουτσούκου, Δημητρίου Λιντζέρη, Τσετίν Μάντατζη, Αθανασίας Μερεντίτη, Έκτορα Νασιώκα, Μαριλίζας Ξενογιαννακοπούλου, Αικατερίνης Περλεπέ-Σηφουνάκη, Συμβάνας Ράπτη, Σοφίας Σακοράφα, Φίλιππου Σαχινίδη, Νικόλαου Σηφουνάκη, Εμμανουήλ Σκουλάκη, Ιωάννη Σκουλά, Μιχαήλ Τιμοσίδη, Θεοχάρη Τσιόκα, Χρήστου Χάϊδου, Εύης Χριστοφιλοπούλου, Γεωργίου Φλωρίδη και Χρήστου Παπουτσή προς τον Υπουργό Υγείας και Κοινωνικής Αλληλεγγύης, σχετικά με το σύστημα προμηθειών των νοσοκομείων και τα χρέη τους.
	Με επιστολές τους τα κόμματα έχουν ορίσει τους Κοινοβουλευτικούς τους Εκπροσώπους, η Νέα Δημοκρατία τον κ. Ιωάννη Γιαννέλη-Θεοδοσιάδη, το Κομμουνιστικό Κόμμα Ελλάδας τον κ. Χαράλαμπο Χαραλάμπους και ο Συνασπισμός Ριζοσπαστικής Αριστεράς τον κ. Αθανάσιο Λεβέντη.
	Το λόγο έχει ο κ. Φλωρίδης για να πρωτολογήσει για δέκα λεπτά.
    ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ο Υπουργός θα μας κάνει την τιμή; Έχετε κάποια ενημέρωση;
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ναι, κύριε συνάδελφε.
      ΓΕΩΡΓΙΟΣ ΦΛΩΡΙΔΗΣ: Μάλιστα.
      Κυρίες και κύριοι συνάδελφοι, το ΠΑ.ΣΟ.Κ. έβαλε τις βάσεις του κοινωνικού κράτους στην Ελλάδα. Δημιούργησε το Ε.Σ.Υ. και αυτό ήταν μία από τις μεγαλύτερες κατακτήσεις του ελληνικού λαού και του προοδευτικού κινήματος στην Ελλάδα. 
      Είναι γνωστό ότι στην πορεία μιας τόσο μεγάλης μεταρρύθμισης προφανώς υπήρξαν προβλήματα. Τα προβλήματα αυτά προσπαθούσαμε διαρκώς να τα θεραπεύουμε, μέσα από πολιτικές οι οποίες ενίσχυαν διαρκώς ένα Εθνικό Σύστημα Υγείας, που το είχε ανάγκη ο τόπος. Το φτιάξαμε από το μηδέν και είναι λογικό μία τόσο μεγάλη μεταρρύθμιση να έχει συνεχώς ανάγκες υποστήριξης και διόρθωσης.
      Η Νέα Δημοκρατία, όμως, αντί να χτίσει θετικά και να αναιρέσει τις αρνητικές πλευρές αυτής της πορείας, αυτό που έκανε ήταν να δημαγωγεί ασύστολα. 
      Επέλεξε την πολιτική της κατσαρίδας και κάποια στιγμή και της ψόφιας γάτας, θέλοντας μέσα σε μία εκφορά λόγου απίστευτου λαϊκισμού να αποδομήσει τα πάντα. Άσκησε κριτική απλούστευσης, δημαγωγίας, δημιουργίας εντυπώσεων, γιατί ακριβώς δεν είχε κανέναν απολύτως σκοπό να βελτιώσει το σύστημα. Είχε σκοπό να απαξιώσει το σύστημα. 
      Την ίδια ακριβώς πολιτική ακολούθησε και όταν ήταν κυβέρνηση, την περίοδο 1990-1993. Και τότε ακολούθησε μία πολιτική πλήρους αποδόμησης, πλήρους απαξίωσης ενός συστήματος, στο οποίο πραγματικά δεν πίστεψε ποτέ, δεν πιστεύει ποτέ, γιατί το μυαλό της είναι συνέχεια πώς αποδομώντας το δημόσιο σύστημα υγείας θα μπορέσει να ενισχύσει τον ιδιωτικό τομέα.
      Οι μόνες ενεργητικές πολιτικές της Κυβέρνησης αφορούν ακριβώς τη στήριξη του ιδιωτικού τομέα. Και, βεβαίως, έχουμε μπροστά μας διαρκώς ένα μοντέλο επικοινωνιακό. 
      Εξπέρ σε αυτό το μοντέλο και ο προηγούμενος Υπουργός, ο κ. Κακλαμάνης και ο σημερινός, ο κ. Αβραμόπουλος. Δεν αγγίζουμε τα προβλήματα. Ασχολούμαστε με τα επιφαινόμενα. Και βεβαίως τα προβλήματα γιγαντώνονται.
      Αυτήν τη στιγμή, όμως, βρισκόμαστε αντιμέτωποι με μία εξέλιξη, η οποία δεν μπορεί να καλυφθεί ακόμα και από τους καλύτερους βιρτουόζους της επικοινωνίας σε όλο τον κόσμο.
      Το Εθνικό Σύστημα Υγείας αποδομείται σε όλες του τις πλευρές. Γι’ αυτό και το συνολικό κραχ των τελευταίων ημερών. Υπάρχει συνολική κατάρρευση.
      Το διαρκές διακύβευμα, λοιπόν, θα είναι: δημόσιο ή όχι δημόσιο Σύστημα Υγείας στην Ελλάδα; 
      Η Κυβέρνηση συστηματικά το υποχρηματοδοτεί. Η μειωμένη χρηματοδότηση οδηγεί σε αδυναμία αναπλήρωσης του προσωπικού που φεύγει, όχι σε αύξηση του προσωπικού. Και, βεβαίως, όλα αυτά οδηγούν στη φθορά και στη χρεοκοπία.
      Από την άλλη μεριά έχουμε εκτίναξη των ιδιωτικών δαπανών των νοικοκυριών, ένα δυσβάσταχτο βάρος για τα ελληνικά νοικοκυριά, τα οποία το τελευταίο διάστημα αντιμετωπίζουν έτσι κι αλλιώς πολλά προβλήματα.
      Η αντιπολιτευτική τακτική του ΠΑ.ΣΟ.Κ. δεν κινείται. Έχει απορρίψει τη λογική της κατσαρίδας. Δεν την υιοθέτησε ποτέ. Την απεχθάνεται. 
      Αυτό που κάνουμε είναι να αναδείξουμε τα προβλήματα, τα οποία βιώνει καθημερινά ο ελληνικός λαός, ο Έλληνας πολίτης. Και είναι ταυτόχρονα να πιέσουμε την Κυβέρνηση να δώσει λύσεις σε ένα σύστημα το οποίο χειμάζεται κυριολεκτικά, για να μπορέσουν να ανακουφιστούν έστω και προσωρινά, έστω κι ελάχιστα, οι ελληνικές οικογένειες και ο ελληνικός λαός.
      Η κατάσταση, όμως, δυστυχώς είναι εκτός ελέγχου. Πέντε χρόνια υπάρχει ένα αδιαφανές πλαίσιο προμηθειών. Στην πραγματικότητα δεν υπάρχει κανένα πλαίσιο προμηθειών. Είναι σε αναστολή τα πάντα από την πρώτη στιγμή που ανέλαβε τη διακυβέρνηση. Όλες οι προμήθειες διενεργούνται εξωσυμβατικά. Και είναι προφανές ότι έχει στηθεί ένα μεγάλο πάρτι, μία μεγάλη ρεμούλα. 
      Κι επειδή σας αρέσουν τα στοιχεία, στους σαράντα τέσσερις τελευταίους μήνες της δικής μας διακυβέρνησης τα χρέη των νοσοκομείων προς τους προμηθευτές ήταν 2,2 δισεκατομμύρια ευρώ. Στους επόμενους σαράντα τέσσερις μήνες της δικής σας διακυβέρνησης τα χρέη έχουν φτάσει τα 5.000.000.000 ευρώ. Και όλα αυτά χωρίς να έχουμε όχι μόνο βελτίωση των προσφερομένων υπηρεσιών υγείας, όχι μόνο αναπλήρωση ή αύξηση του υπηρετούντος προσωπικού, αλλά δραματική επιδείνωση των προσφερομένων υπηρεσιών υγείας από το δημόσιο σύστημα.
      Η τραγική έλλειψη στοιχειωδών υλικών -βαμβάκι, γάζες, γάντια, σύριγγες, καθετήρες- οδηγεί το προσωπικό, που εργάζεται στο δημόσιο σύστημα, να αισθάνεται ταπεινωμένο και τους ασθενείς εξίσου ταπεινωμένους.
Φθάσαμε στο σημείο οι προμηθευτές να απειλούν να αποσύρουν από τα νοσοκομεία τα υλικά που ήδη είχαν παραδώσει. Και ακούσαμε, δυστυχώς, και τις ξένες πρεσβείες να παρεμβαίνουν με έναν ταπεινωτικό για την Ελλάδα τρόπο. 
      Κύριε Υπουργέ, σας άκουσα να παριστάνετε τον Ούγκο Τσάβες με ένα σύγχρονο αντιαμερικανισμό. Δεν νομίζω ότι σας ταιριάζει ούτε ιδεολογικά ούτε πολιτικά ούτε αισθητικά. Το ζήτημα είναι ότι δεν μπορεί να εμπλέκεται η φοβερή κακοδιαχείριση στον τομέα της υγείας με τη διεθνή θέση της χώρας, η οποία διασύρεται.
      Και βέβαια έχετε ψηφίσει ένα σοβιετικού τύπου νομοθετικό πλαίσιο για τις προμήθειες. Ενάμιση χρόνο τώρα είναι απολύτως ανεφάρμοστο. Παραπλανήσατε τον Πρωθυπουργό –να του αποδώσω του Πρωθυπουργού έλλειψη γνώσης- ότι το σύστημα αυτό θα αρχίσει να εφαρμόζεται από την 1.1.2009. Ουδέν αναληθέστερο. Δεν πρόκειται να γίνει απολύτως τίποτε, διότι το σύστημα είναι ανεφάρμοστο. Ο νόμος σας αυτός ήταν γονατογράφημα. Δεν έχει καμμία σχέση με την ελληνική πραγματικότητα, δεν έχει καμμία σχέση με τη σύγχρονη λειτουργία ενός κράτους, δεν πρόκειται να γίνει απολύτως τίποτε.
      Κύριε Υπουργέ, προχθές σας άκουσε ο ελληνικός λαός πανικόβλητο να ανακοινώνετε ότι ήρθατε σε συμφωνία με τους προμηθευτές, προκειμένου να συνεχίσουν την κανονική ροή προμηθειών αναλωσίμων στα νοσοκομεία, επειδή αναλάβατε να τους ξεπληρώσετε τμηματικά. Ελπίζω να πληροφορηθήκατε τη χθεσινή ομόφωνη απόφαση της γενικής τους συνέλευσης, στην οποία μετείχαν ενενήντα πέντε εταιρείες, οι οποίες μέχρι τώρα είχαν διακόψει την προμήθεια υλικού σε μερικά νοσοκομεία της Αττικής και η προμήθεια αυτών των νοσοκομείων γινόταν με τον τριτοκοσμικό τρόπο να μεταφέρονται υλικά από άλλα νοσοκομεία, στα οποία δεν είχαν διακοπεί οι προμήθειες, ότι δυστυχώς από τη Δευτέρα σταματούν να προμηθεύουν αναλώσιμα υλικά σε όλα τα νοσοκομεία της χώρας.
      Εμείς καλέσαμε με προηγούμενη παρέμβασή μας τις προμηθεύτριες εταιρείες να δουν ψύχραιμα το ζήτημα, διότι έχουν βέβαια απέναντί τους μία ανυπόληπτη, αναξιόπιστη Κυβέρνηση, που δεν σέβεται την υπογραφή της, που τους οδηγεί σε αφανισμό, αλλά από την άλλη μεριά το σταμάτημα της παράδοσης αναλώσιμων υλικών, δηλαδή σύριγγες, γάντια, βαμβάκια, γάζες, καθετήρες, θα οδηγήσει σε απόλυτο εξευτελισμό τη χώρα, τον ελληνικό λαό, τους πολίτες. Όμως, σπεύσατε να πείτε και να παραπλανήσετε ότι σταμάτησε η υπόθεση της αποχής της προμήθειας υλικού και δυστυχώς οι άνθρωποι είπαν ότι είπατε ψέματα με τη γενική τους συνέλευση. 
      Δηλώσατε πριν από δύο χρόνια, κύριε Υπουργέ, ότι το σύστημα που παραλάβατε από τον προκάτοχό σας κ. Νικήτα Κακλαμάνη, ήταν τριτοκοσμικό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ποτέ δεν το είπα αυτό.
      ΓΕΩΡΓΙΟΣ ΦΛΩΡΙΔΗΣ: Σας άκουσα εγώ να το λέτε, όμως.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ψεύδεσθε!
      ΓΕΩΡΓΙΟΣ ΦΛΩΡΙΔΗΣ: Στα τρία χρόνια περίπου που είστε Υπουργός, καταφέρατε να τον πάτε στον τέταρτο κόσμο, διότι αυτά που συμβαίνουν στο σύστημα με όλα όσα περιγράφω και όλα όσα ξέρετε, είναι σύστημα τέταρτου κόσμου, για να μην αναφέρω τις χώρες.
      ΑΠΟΣΤΟΛΟΣ ΚΑΚΛΑΜΑΝΗΣ: Ευτυχώς που δεν υπάρχει πέμπτος κόσμος.
      ΓΕΩΡΓΙΟΣ ΦΛΩΡΙΔΗΣ: Υπάρχει, κύριε Πρόεδρε.
      Η έλλειψη νοσηλευτικού προσωπικού έχει πάρει τρομακτικές διαστάσεις. Μία νοσηλεύτρια, μας είπαν προχθές στο «Γενικό Κρατικό» της Νίκαιας, τα βράδια πρέπει να εξυπηρετήσει σαράντα ασθενείς. Μία νοσηλεύτρια! Στον «ΑΓΙΟ ΑΝΔΡΕΑ» στην Πάτρα που πήγαμε προχθές, αποχώρησαν εκατόν εβδομήντα δύο νοσηλευτές την τελευταία διετία. Προσελήφθησαν εβδομήντα ένας. Στο «Κρατικό» της Νίκαιας την τελευταία διετία αποχώρησαν εκατόν εβδομήντα οκτώ νοσηλευτές και προσλήφθηκαν εξήντα δύο. Στο «Αττικό» Νοσοκομείο χρειάζονται εκατό νοσηλευτές για να μπορέσει να λειτουργήσει στοιχειωδώς. Από τα δεκατέσσερα χειρουργεία του, τα πέντε μόνο λειτουργούν. Αυτό σημαίνει ατελείωτες λίστες αναμονής για τους Έλληνες πολίτες που θέλουν να χειρουργηθούν. Το ίδιο και στον «Ευαγγελισμό». 
      Σας έχω ακούσει εγώ προσωπικά στα ραδιόφωνα να λέτε πριν από δύο χρόνια ότι χιλιάδες Έλληνες νοσηλευτές πήραν τα φύλλα πορείας του διορισμού τους και κατευθύνονται προς τα νοσοκομεία. Εάν πήγαιναν με τα πόδια, θα είχαν φθάσει τώρα στο Βόρειο Πόλο, όμως, στα ελληνικά νοσοκομεία δεν έφθασαν, διότι στην πραγματικότητα δεν πήραν τα φύλλα πορείας. 
      Και πώς να τα πάρουν, όταν οι δαπάνες για τις προσλήψεις το 2004, στον προϋπολογισμό που σας παραδώσαμε εμείς, ήταν 100.000.000 ευρώ και τα τελευταία χρόνια τα δικά σας είναι 10.000.000 ευρώ το χρόνο; Ποια φύλλα πορείας μπορούν να πάρουν χιλιάδες νοσηλευτές με 10.000.000 ευρώ πρόβλεψη στον προϋπολογισμό για προσλήψεις;
      ΕΜΜΑΝΟΥΗΛ ΣΚΟΥΛΑΚΗΣ: Μόνο επτακόσια.
      ΓΕΩΡΓΙΟΣ ΦΛΩΡΙΔΗΣ: Κύριε Υπουργέ, έχω εδώ μία κυριολεκτικά κωμική απόφασή σας, δημοσιευμένη στην Εφημερίδα της Κυβερνήσεως. Αφορά μετατάξεις, κυρίως, από το Νοσοκομείο «ΕΡΡΙΚΟΣ ΝΤΥΝΑΝ»…
      (Στο σημείο αυτό κτυπάει το κουδούνι λήξεως χρόνου ομιλίας του κυρίου Βουλευτή)
      Θα πάρω χρόνο από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Ιωάννης Δραγασάκης): Συνεχίστε, κύριε Φλωρίδη.
      ΓΕΩΡΓΙΟΣ ΦΛΩΡΙΔΗΣ: Αφορά μετατάξεις από το Νοσοκομείο «ΕΡΡΙΚΟΣ ΝΤΥΝΑΝ» κυρίως τραυματιοφορέων στο Υπουργείο Υγείας. Είναι, δηλαδή, μετατάξεις από το Νοσοκομείο «ΕΡΡΙΚΟΣ ΝΤΥΝΑΝ» τραυματιοφορέων ως τραυματιοφορείς στο Υπουργείο Υγείας, σε προσωποπαγείς θέσεις στο Υπουργείο, στην κεντρική υπηρεσία! Εγώ δεν ξέρω εάν αισθάνεστε απειλούμενοι και φωνάζετε τραυματιοφορείς εκεί να συλλέξουν τραυματίες. Το βαθύ τραύμα το επιφέρατε εσείς στο δημόσιο σύστημα υγείας και οι τραυματιοφορείς πρέπει να είναι στα νοσοκομεία, για να δουλεύουν.
      Είναι μόνο τα προβλήματα του Εθνικού Συστήματος; Προφανώς, όχι. Η ψυχιατρική μεταρρύθμιση κυριολεκτικά διαλύεται. Υπάρχει σημερινό δημοσίευμα των «ΝΕΩΝ» που λέει: Η «ΙΡΙΣ», ένας πρότυπος ξενώνας στο Χαλάνδρι που φιλοξενούσε οκτώ παιδιά έντεκα έως δεκαέξι ετών με ψυχικά προβλήματα, έκλεισε πριν από λίγες ημέρες, επειδή παραιτήθηκε το προσωπικό». 
      Τον ίδιο κίνδυνο διατρέχουν άμεσα και οι υπόλοιποι πέντε ξενώνες της Εταιρείας Ψυχοκοινωνικής Υγείας του Παιδιού και του Εφήβου. Θα κλείσουν και αυτά. 
      Λουκέτο θα μπει σε λίγες μέρες σε έναν ακόμα ξενώνα, που ανήκει στο Ερευνητικό Πανεπιστημιακό Ινστιτούτο Ψυχικής Υγείας, όπου φιλοξενούνται ηλικιωμένοι. Δυόμισι χιλιάδες ψυχικά ασθενείς που είναι σε τετρακόσιες δομές ψυχικής υγείας κινδυνεύουν να πεταχτούν κυριολεκτικά στο δρόμο, επειδή έχετε να τους πληρώσετε ένα χρόνο και δυόμισι χιλιάδες ειδικοί στα ζητήματα ψυχικής υγείας, που εργάζονται σε αυτές τις δομές, θα πεταχτούν και αυτοί στο δρόμο.
      Έρχομαι στο θέμα των ναρκωτικών. Όλα, μα όλα, ογδόντα περίπου κέντρα πρόληψης κατά των ναρκωτικών αυτήν τη στιγμή πάνε σε κλείσιμο. Η μέθοδος είναι απλή. Δεν πληρώνουμε τους εργαζόμενους, άρα αναγκάζονται και φεύγουν, άρα τα κέντρα κλείνουν.
      Οι λίστες αναμονής για τα προγράμματα του Ο.ΚΑ.ΝΑ., που υποτίθεται ότι θα είχαν εξαλειφθεί, έχουν υπερδιπλασιαστεί στα χρόνια τα δικά σας και έμειναν στις μνήμες του ελληνικού λαού οι επικοινωνιακού χαρακτήρα επισκέψεις του κυρίου Καραμανλή στις θεραπευτικές κοινότητες.
      Γιατροί και φαρμακοποιοί αναστέλλουν τις συμβάσεις με το Ταμείο του Δημοσίου. Οι ασφαλισμένοι του δημοσίου και οι συνταξιούχοι πρέπει να πληρώσουν τα φάρμακα και τους γιατρούς από την τσέπη τους. 
      Το ίδιο και στα υπόλοιπα ασφαλιστικά ταμεία. 
      Κύριε Υπουργέ, έχετε μιλήσει πολλές φορές για την ανάγκη εθνικής συνεννόησης στα ζητήματα της υγείας. Στην πραγματικότητα ψάχνετε νέους εθνικούς συνεταίρους στην αποτυχία σας. Τέτοιους συνεταίρους δεν πρόκειται να βρείτε στη δραματική αποτυχία σας.
      Έχετε πει πολλές φορές για ένα σύστημα προσλήψεων στα νοσοκομεία. Φέρατε ποτέ καμμία πρόταση στα τρία χρόνια που είστε Υπουργός και να πείτε ότι εγώ σκέφτομαι να γίνονται οι προσλήψεις με αυτόν τον τρόπο, ώστε να συζητηθεί σε μία κοινή συνεδρίαση της Επιτροπής Δημόσιας Διοίκησης και Κοινωνικών Υποθέσεων, να δούμε τι θέλετε τελικά να κάνετε; 
      ΠΑΝΑΓΙΩΤΗΣ ΜΕΛΑΣ: Το είχαμε πει, αλλά δεν το δεχθήκατε.
      ΓΕΩΡΓΙΟΣ ΦΛΩΡΙΔΗΣ: Το λέτε αυτό στα ραδιόφωνα, ποτέ δεν έχετε φέρει πρόταση και στην πραγματικότητα δεν έγινε καμία συζήτηση ποτέ πάνω σε ένα πιθανό νέο σύστημα. Όμως, αυτό είναι μία καλή δικαιολογία, γιατί δεν προσλαμβάνεται κόσμος.
      Κυρίες και κύριοι, το ΠΑ.ΣΟ.Κ. επεξεργάζεται και αναδεικνύει τον προγραμματικό του λόγο, πείθοντας τον ελληνικό λαό ότι χρειάζεται να ανασυγκροτήσουμε το Ε.Σ.Υ. με βάση τις προοδευτικές αξίες. Και προοδευτικές αξίες σημαίνουν αύξηση της χρηματοδότησης τουλάχιστον κατά 1% του Ακαθάριστου Εγχώριου Προϊόντος, λειτουργία ολοκληρωμένου συστήματος πρωτοβάθμιας φροντίδας περίθαλψης για όλο το εικοσιτετράωρο, για όλο το λαό, προσλήψεις, ώστε να καλυφθούν σταδιακά, άλλα γρήγορα όλα τα σημερινά κενά και κυρίως του νοσηλευτικού προσωπικού, χορήγηση κάρτας υγείας σε όλους τους Έλληνες πολίτες, νέο διοικητικό και οργανωτικό μοντέλο, γνήσια αποκεντρωμένο, με διάφανη λειτουργία ιδιαίτερα στον τομέα των προμηθειών, άμεση στήριξη και ενίσχυση όλων των δομών της ψυχιατρικής μεταρρύθμισης, καθώς και όλων των δομών της κοινωνικής πρόνοιας.
      Κύριε Υπουργέ, δεν είναι απλώς ότι αυτήν τη στιγμή είστε επί των ερειπίων. Το αντιληφθήκαμε και νωρίτερα. Ο κύριος Πρωθυπουργός είχε αδυναμία ή απροθυμία να υποστηρίξει μία πολιτική, η οποία διαλύθηκε. Αντιλαμβάνομαι την προσωπική σας αγωνία να φύγετε και να γλιτώσετε από το Υπουργείο, αλλά αυτά δεν αφορούν τον ελληνικό λαό, τον ελληνικό λαό τον αφορά το γεγονός ότι μία Κυβέρνηση, που υποσχέθηκε λαγούς με πετραχήλια ιδιαίτερα στα δημόσια αγαθά, ακολούθησε μία πολιτική συστηματικής απαξίωσης, υπονόμευσης και τελικά διάλυσης όλων των δημόσιων αγαθών μέσα από τα οποία η ζωή των ανθρώπων αποκτά προοπτική και αξιοπρέπεια.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς τον κ. Φλωρίδη. 
      ΑΠΟΣΤΟΛΟΣ ΚΑΚΛΑΜΑΝΗΣ: Σαρωτικός! 
      ΠΡΟΕΔΡΕΥΩΝ (Ιωάννης Δραγασάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη  συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα δύο μαθητές και μαθήτριες και δύο συνοδοί-καθηγητές από το Γενικό Λύκειο Γαστούνης Ηλείας. 
      Η  Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
       Ο συνάδελφος κ. Ηλίας Λαμπίρης έχει το λόγο. 
      ΗΛΙΑΣ ΛΑΜΠΙΡΗΣ: Κύριοι Υπουργοί, όσα χρόνια βρίσκομαι στην Ελλάδα ποτέ στο παρελθόν από τότε που δημιουργήθηκε το Εθνικό Σύστημα Υγείας δεν διάβασα τόσο συχνά στα Μέσα Μαζικής Ενημέρωσης τον όρο κραχ στην υγεία. Αυτό δεν σας προβληματίζει; Ποτέ στο παρελθόν. Κραχ στην υγεία, κάθε μέρα στα Μέσα Μαζικής Ενημέρωσης. Δεν πιστεύω να έχετε τη γνώμη ότι εμείς τους παρακινούμε σε αυτήν την κατεύθυνση.
      Είναι αλήθεια ή όχι, κύριοι Υπουργοί, ότι το 2004 τα χρέη των νοσοκομείων ήταν 2,4 τα οποία μάλιστα εξοφλήθησαν; Και από τότε μέχρι σήμερα στα τέσσερα χρόνια που πέρασαν τα χρέη των νοσοκομείων έχουν εκτοξευθεί στα 5.000.000.000 ευρώ. Γιατί έγινε αυτό; Δεν αναρωτιέστε γιατί έγινε αυτό το πράγμα; Γιατί καταργήσατε το νόμο του 2001 που υπήρχε μέχρι τότε και που ήταν σε ένα σωστό δρόμο; Γίνονταν οι προμήθειες στα περιφερειακά συστήματα υγείας και υπήρχε μια σύγκριση των τιμών. Από τότε μέχρι σήμερα τι ισχύει; Τα νοσοκομεία με το νόμο που ίσχυε πριν το 2001 κάνουν τις παραγγελίες, όπως θέλουν, τις στέλνουν στη συνέχεια στην Α΄ Δ.Υ.Π.Ε. και κάποια γραμματέας εκεί υπογράφει, συμφωνεί και τις επιστρέφει πίσω. 
      Ο νέος νόμος των προμηθειών του Ιουνίου του 2007 ψηφίστηκε από την τωρινή Κυβέρνηση, με σκοπό να ελαττώσει τα χρέη των νοσοκομείων. Σύμφωνα με δηλώσεις του Υπουργού για το 2007 και το 2008 προέβλεπε ότι θα είχε εξοικονομήσει 1.000.000.000 ευρώ. Δηλώσεις δικές σας είναι. 
      Πρόσφατα μας δηλώσατε ότι εξοικονομήσατε 50.000.000 ευρώ. Αυτή είναι η πραγματικότητα. Κάθε τόσο μας δηλώνει ο Υπουργός ότι το επόμενο δίμηνο θα εφαρμοστεί ο νέος νόμος. Αυτή είναι η πραγματικότητα. Τι συμβαίνει σήμερα; Αυτό που ανέφερα. Ότι οι παραγγελίες είναι εντελώς ανεξέλεγκτες. Τα νοσοκομεία ολοένα και πιο συχνά μένουν χωρίς υλικά και πρόσφατα οι προμηθευτές απείλησαν ότι θα αποσύρουν τα υλικά από τα νοσοκομεία. Η Κυβέρνηση για άλλη μια φορά ενεργώντας σπασμωδικά υποσχέθηκε να πληρώσει τους προμηθευτές σε τρεις δόσεις. Έχει ήδη συμπληρωθεί ενάμιση χρόνος από την ψήφιση του νέου νόμου για την προμήθεια που θα έπρεπε ήδη να είχε εφαρμοστεί, σύμφωνα με δηλώσεις σας, από τον περασμένο Ιούνιο. Εφαρμόζεται; Ασφαλώς όχι. Και η γενική εντύπωση είναι ότι δεν πρόκειται να εφαρμοστεί. 
      Κάτι ανάλογο συμβαίνει με τις δαπάνες για το φάρμακο. Το 2003 οι δαπάνες για το φάρμακο ήταν 5.000.000 ευρώ. Τέσσερα-πέντε χρόνια μετά έχουν διπλασιαστεί. Προβλέπεται ότι τέλος του χρόνου θα είναι 10.000.000 ευρώ. Πού οφείλεται; Στην κατάργηση της λίστας, την οποία εσείς καταργήσατε, για να διορθώσετε το σύστημα και τώρα διαβάζουμε ότι σκέφτεστε να την επαναφέρετε. 
      Γενικά ακολουθείτε μία πολιτική με πυροσβεστικό χαρακτήρα. Πρώτα αφήνετε να δημιουργηθεί το πρόβλημα και αφού δημιουργηθεί, ερχόσαστε μετά πυροσβεστικά και προσπαθείτε να το επιλύσετε. Θα σας πω μερικά παραδείγματα.
      Πρώτα απεργούν τρεις τέσσερις μήνες οι γιατροί για τις εφημερίες. Μετά αφού διαλυθούν τα νοσοκομεία, έρχεστε και δίνετε λύση για τα νοσοκομεία. 
      Δεύτερον, πρώτα απειλούν οι προμηθευτές να αποσύρουν τα υλικά από τα νοσοκομεία. Αφού συμβεί αυτό, έρχεστε εκ των υστέρων σαν πυροσβέστης και λέτε τώρα λύνουμε το πρόβλημα των υλικών. 
      Πρώτα δημιουργούνται προβλήματα για τα απογευματινά ιατρεία, και αφού δημιουργηθούν, εκ των υστέρων πάλι έρχεστε και λέτε ότι θα λύσουμε το πρόβλημα των απογευματινών ιατρείων που, μην ξεχνάτε, ότι προεκλογικά είχατε πει ότι δεν πρέπει να γίνουν τα απογευματινά ιατρεία. 
      Πρώτα σταματάτε να πληρώνετε γιατρούς και φαρμακεία για τους δημόσιους υπαλλήλους και τους συνταξιούχους, και αφού φτάσει στο απροχώρητο, έρχεστε πάλι εκ των υστέρων και λέτε, τώρα θα λύσουμε το πρόβλημα για τις πληρωμές των φαρμακείων και των γιατρών. 
      Δεν μας λέγατε ότι προσλάβατε εννιάμιση χιλιάδες νοσηλεύτριες; Σε ερώτησή μου στις 23-9-08 απαντήσατε ότι δεν έχουμε στοιχεία. Σας ρωτούσα τότε πού πήγαν οι νοσηλεύτριες -γιατί αν πήγαιναν στα νοσοκομεία, δεν θα υπήρχε πρόβλημα- η απάντησή σας ήταν ότι δεν έχουμε στοιχεία. Έχω, βέβαια και την απάντηση και την ερώτηση. 
      Επιπλέον, έχει συμβεί κάτι το απαράδεκτο, κύριε Υπουργέ. Ζητήσατε προδιαγραφές από τις εταιρείες. Αυτό δεν γίνεται σε κανένα μέρος του κόσμου. Καταργήσατε δηλαδή τα επιστημονικά όργανα, την ορθοπεδική εταιρεία, τη νευροχειρουργική, την καρδιολογική και άλλες εταιρείες και ζητάτε προδιαγραφές από τις εμπορικές εταιρείες. Γίνεται αυτό πουθενά; 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, παρακαλώ πρέπει να ολοκληρώσετε. 
      ΗΛΙΑΣ ΛΑΜΠΙΡΗΣ: Θα πάρω και λίγο χρόνο από τη δευτερολογία μου, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Καλώς. 
      ΗΛΙΑΣ ΛΑΜΠΙΡΗΣ: Δημιουργήσατε, κύριε Υπουργέ, την Επιτροπή Προμήθειας Υλικού. Ο πρόεδρος της σε ένα χρόνο παραιτήθηκε. Δεν μπορούσε να εφαρμόσει το σύστημα. Πολύ φοβάμαι ότι και ο νέος πρόεδρος την 1η Ιανουαρίου που πάλι δεν θα είναι σε θέση να εφαρμόσει το νόμο, θα έχει την ίδια τύχη. 
      Ο Υπουργός Υγείας καλεί από τα Μ.Μ.Ε., από το «MEGA» συγκεκριμένα, τους διοικητές ότι όποιος διοικητής παραδεχθεί ότι υπάρχουν ελλείψεις στα νοσοκομεία του, να υποβάλλει την παραίτησή του. Πολύ φοβάμαι, κύριε Υπουργέ, ότι οι περισσότεροι θα έπρεπε ήδη να έχουν υποβάλλει τις παραιτήσεις τους. 
      Συμπληρώνετε πέντε χρόνια διακυβέρνησης της χώρας και ο χώρος της υγείας περνάει την κρισιμότερη περίοδο από ιδρύσεως του ΕΣΥ. Εσείς μας λέτε ότι δεν είναι έτσι τα πράγματα. Συμφωνούμε. Εμείς πιστεύουμε ότι είναι πολύ χειρότερα. 
      Για όλους τους παραπάνω λόγους πιστεύουμε ότι χρειάζεται αλλαγή πολιτικής που να στηρίζεται σε άλλες δομές και σε άλλες προτάσεις, τις οποίες εμείς, σαν ΠΑ.ΣΟ.Κ., έχουμε κάνει. Η πολιτική που εφαρμόζει η Κυβέρνηση σήμερα βλάπτει σοβαρά τη δημόσια υγεία και έχει οδηγήσει στην υποβάθμιση του Ε.Σ.Υ.. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Πριν δώσω το λόγο στον κ. Σκουλάκη, έχω την τιμή  να ανακοινώσω στο Σώμα ότι ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου και εκατό Βουλευτές του Κόμματός του, κατέθεσαν πρόταση νόμου: «Αύξηση της απασχόλησης και αντιμετώπιση της ανεργίας». Παραπέμπεται στην αρμόδια Διαρκή Επιτροπή. 
      Ορίστε, κύριε Σκουλάκη, έχετε το λόγο. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, επιτρέψτε μου να ξεκινήσω με μία πολιτική διάγνωση, μετά από είκοσι οκτώ χρόνια παραμονής εδώ μέσα. 
      Η Κυβέρνηση χάνει τον πόλεμο της υγείας. Κέρδισε τη μάχη της «κατσαρίδας» ως Αντιπολίτευση, αλλά έχασε και χάνει καθημερινά τον πόλεμο της υγείας ως Κυβέρνηση. Η ώρα της αλήθειας ήρθε. Τα προβλήματα της υγείας δεν αντιμετωπίζονται ούτε με ωραιοποίηση, ούτε με κουκούλωμα, ούτε με παραμέρισμα, ούτε με τα Μ.Α.Τ. έξω από το Υπουργείο, όπως χθες. Και θα ήθελα μια απάντηση από τους Υπουργούς τίνος απόφαση ήταν να χτυπηθούν οι εργαζόμενοι έξω από το Υπουργείο Υγείας χθες. 
      Η ώρα της αλήθειας, λοιπόν, ήρθε. Και ποια είναι η αλήθεια, κύριε Πρόεδρε; Ότι το Ε.Σ.Υ. δεν ξέρω αν είναι υπό κατάρρευση, κατέρρευσε. 
      Κύριοι Υπουργοί, όταν τα νοσοκομεία της χώρας, μετά από σαράντα οκτώ μήνες ακριβώς από την προηγούμενη ρύθμιση, οφείλουν 5.000.000.000 ευρώ, ε, τότε το σύστημα έχει καταρρεύσει και δεν μπορείτε να μιλάτε για έναρξη του νόμου περί προμηθειών από 1-1-09, εφόσον δεν έχετε εξασφαλίσει την από μηδενική βάση εκκίνηση του νόμου. Δηλαδή, να ξεχρεωθούν και τα 5.000.000.000 ευρώ, που οφείλουν τα νοσοκομεία. 
    Γιατί φθάσαμε εκεί που φθάσαμε; Συνειδητή επιλογή ήταν αυτή. Τέσσερα χρόνια τώρα δεν εφαρμόσατε νόμο των προμηθειών. Βρήκατε ένα νόμο που είχε ξεκινήσει με θετικά αποτελέσματα …
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ποια;
    ΕΜΜΑΝΟΥΗΛ ΣΚΟΥΛΑΚΗΣ: Και όμως ψηφίσατε άλλον. Πέρασαν δύο χρόνια μέχρι να τον ψηφίσετε και άλλος ένας χρόνος μέχρι να τον εφαρμόσετε, με αποτέλεσμα, όπως πολύ σωστά είπε ο κ. Φλωρίδης, από τα 5.000.000.000 το 1,2 είναι εξωσυμβατικές προμήθειες. Ένας λόγος είναι αυτός.
    Ποιος είναι ο άλλος λόγος, αγαπητοί Υπουργοί, που φθάσαμε εκεί που φθάσαμε; Ότι ξέφυγαν οι φαρμακευτικές δαπάνες στα ύψη και επηρέασαν και τα νοσοκομεία απευθείας και τους κλάδους υγείας των ασφαλιστικών ταμείων. Τα ασφαλιστικά ταμεία μετά από την κακοδιοίκηση –κουμπάροι γαρ- μετά την ελλιπή κρατική χρηματοδότηση, μετά από την κατάργηση της λίστας των συνταγογραφόμένων φαρμάκων –είμαστε η μόνη χώρα στην Ευρώπη που δεν έχει ούτε θετική, ούτε αρνητική λίστα- μετά από την ανατιμολόγηση όλων των φαρμάκων βάσει του μέσου όρου των τριών φθηνότερων χωρών της Ευρώπης, είχαμε μία εκτίναξη των τιμών. Και το χειρότερο, επειδή τα μέτρα αυτά ξέρατε ότι θα επιβαρύνουν τα ταμεία, ψηφίσατε μία διάταξη –αστεία πράγματα- επιστροφή του 4% του τζίρου από τη φαρμακοβιομηχανία στα ταμεία. Το 2006, το 2007 και το 2008 δεν επεστράφη ούτε ένα ευρώ. Και ήρθατε εδώ πέρα -και ήταν 160 με 180.000.000 ευρώ το χρόνο- και φέρατε διάταξη και καταργήσατε το 4% και το πήγατε μέσω των φαρμακείων στο 3%. Δεν πρόκειται να επιστραφεί ούτε ένα ευρώ μέσω των φαρμακείων. 
    Εκτινάχθηκε, λοιπόν, η φαρμακευτική δαπάνη στα ύψη και θα αγγίξει τα 10.000.000.000 ευρώ. Αυτά είναι αστρονομικά νούμερα. Έχετε αντιληφθεί πού οδηγείτε το υγειονομικό σύστημα της χώρας; Σε καταστροφή. 
    Οι κλάδοι υγείας δεν μπορούν να πληρώσουν τα νοσήλια, τα οποία έτσι και αλλιώς είναι μειωμένα. Λέγατε ότι θα τα εξορθολογήσετε. Δεν τολμήσατε, με αποτέλεσμα από τα 4,3 που είναι του έκτου μήνα τα χρέη, τα δύο να είναι οφειλές των ταμείων προς το Εθνικό Σύστημα Υγείας. Φαύλος κύκλος. 
    Αυτή είναι η αλήθεια, αγαπητοί κύριοι Υπουργοί. Δεν μπορούν τα ταμεία να πληρώσουν το μικρό νοσήλιο, έχουν καταρρεύσει οι κλάδοι υγείας των ασφαλιστικών ταμείων, εξ ού και δεν πληρώνει ο Ο.Π.Α.Δ. το φάρμακο και απεργούν οι φαρμακοποιοί, απεργούν οι γιατροί. Έχει καταρρεύσει το σύστημα και εσείς προσπαθείτε να ωραιοποιήσετε την κατάσταση και βάζετε στο στόμα του Πρωθυπουργού πράγματα που δεν ισχύουν. Σε όλα τα επίπεδα αυτά που είπατε στον Πρωθυπουργό δεν ισχύουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Θα χρησιμοποιήσω τη δευτερολογία μου, διότι μάλλον χρειάζεται να καταθέσω ένα χαρτί, τους πίνακες της φαρμακευτικής δαπάνης και των χρεών. Θα τους καταθέσω και αυτούς. Ένα σημείωμα θα καταθέσω. 
      Είναι ντροπή, κύριοι Υπουργοί, να ταλανίζονται τα εβδομήντα δύο κέντρα υγείας επί ενάμιση χρόνο από μη πληρωμή των εργαζομένων. Τα έχετε οδηγήσει στην κατάρρευση. Φεύγουν οι εργαζόμενοι. Το είπε και ο κ. Φλωρίδης. 
      Έχω την επιστολή σας, κύριε Υπουργέ, προς τον Υπουργό Οικονομικών, που του ζητάτε να πληρώσει για τα έτη 2006 και 2007 υπόλοιπο 5.400.000 ευρώ, με ημερομηνία 2-10-2008.
Αυτή είναι η κατάντια. Πέντε εκατομμύρια τετρακόσια χρωστάει ο ΟΚΑΝΑ στα Κέντρα Υγείας για το 2006 και το 2007.
     Κάποια στιγμή σe συνέντευξή σας, κύριε Υπουργέ, είχατε πει ότι η υγεία δεν χρειάζεται άλλα λεφτά και χρειάζεται μόνο νοικοκύρεμα. Ναι, χρειάζεται νοικοκύρεμα, αλλά προς Θεού, αυτή η κατάσταση πώς θα αντιμετωπιστεί; Δηλαδή τούτο εδώ τι νοικοκύρεμα να κάνει εδώ; Εδώ είναι οι εργαζόμενοι και μόνο και τίποτε άλλο. Εν πάση περιπτώσει, τώρα τελευταία σας είδα και τα ρίχνετε στον κ. Αλογοσκούφη ή στην κ. Πετραλιά. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό που το είδατε; 
     ΕΜΜΑΝΟΥΗΛ ΣΚΟΥΛΑΚΗΣ: Έτσι λέτε, ότι ο Υπουργός Οικονομικών δεν δίνει χρήματα και ότι η επικεφαλής Υπουργός των ασφαλιστικών ταμείων δεν φροντίζει για να είναι συνεπή τα ταμεία. Αυτός είναι ενδοκυβερνητικός συνδικαλισμός. Ψηφίζετε εσείς τους προϋπολογισμούς, έχετε ακεραία την ευθύνη για την οικονομική κατάσταση του χώρου της υγείας.
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Σκουλάκη.
     Το λόγο έχει ο κ. Νασιώκας για πέντε λεπτά.
     ΕΚΤΟΡΑΣ  ΝΑΣΙΩΚΑΣ: Ευχαριστώ πολύ, κύριε Πρόεδρε.
     Κύριε Υπουργέ, η κατάσταση στα νοσοκομεία μας είναι πάρα πολύ δύσκολη. Λειτουργούν και ανταποκρίνονται στις ανάγκες τους χάρη στον πατριωτισμό των γιατρών και των εργαζομένων και δυστυχώς η κατάσταση στο χώρο των προμηθειών είναι χειρότερη. Θα χρησιμοποιήσω τη λέξη «τραγική».Τα χρέη των νοσοκομείων τρέχουν τώρα, κύριε Υπουργέ, με πάνω από 110.000.000 ευρώ το μήνα. Kαι υπάρχει και μια δεύτερη χειρότερη διαπίστωση, είναι υπερδιπλάσια απ’ όσο έτρεχαν παλιότερα, πριν τέσσερα-πέντε χρόνια. Δεν αναπτύσσεται το σύστημα, η δε αναλογία ποσοστού χρεών των ταμείων προς τα νοσοκομεία άλλαξε κατά 22%. Από 72% των χρεών που ήταν χρέη των ταμείων προς τα νοσοκομεία μας, τώρα είναι πενήντα-πενήντα περίπου σε ένα σύστημα που δεν αναπτύσσεται. Αυτό τι δείχνει; Δείχνει μόνο κακοδιαχείριση, μεγάλο φαγοπότι, συμφέροντα; Αυτό δείχνει και υποχρηματοδότηση. Δείχνει ακόμα, κύριε Υπουργέ, και ότι δεν έχετε τη θέληση να αντιμετωπίσετε το θέμα. Ο κύριος Πρωθυπουργός, απαντώντας σήμερα, αναφέρθηκε και στις προμήθειες και βεβαίως θεωρώ ότι, αν όλες οι πληροφορίες δόθηκαν από εσάς, από το Υπουργείο Υγείας, δεν τον πληροφορήσατε σωστά τον Πρωθυπουργό για πάρα πολλά θέματα. Αν ο ίδιος γνωρίζει ή το δικό του επιτελείο το Μαξίμου τα κατέγραψε, τότε έχει αποκλειστικά ο ίδιος την ευθύνη.
     Κύριε Υπουργέ, ο νόμος του 2001 για τις προμήθειες, τον ανέπτυξε ο κ. Λαμπίρης πολύ λεπτομερειακά, δεν στηριζόταν στο προεδρικό διάταγμα ανώτατων τιμών που μπορούσε να έχει κάθε υλικό μέχρι να γίνει ο διαγωνισμός. Στηριζόταν στο ενιαίο πρόγραμμα προμηθειών, ένα σημαντικό, πρωτοποριακό, αποκεντρωμένης λειτουργίας στοιχείο στη διοίκησή μας. Και επειδή τον μηδενίσατε το νόμο λέγοντας όλα αυτά, να σας πω κάτι, πολύ σημαντικό. Προχθές με τον Ηλία τον Καρανίκα ήμασταν περιοδεία στο Νοσοκομείο της Κατερίνης και στο Νομό. Είδαμε τον κ. Βαρζόπουλο, τον πρόεδρο της Γ’ ΔΥΠΕ. Ήταν εκεί, μας ενημέρωσε, είδαμε την κατάσταση της υγείας -είναι και η ιδιαίτερη πατρίδα του κυρίου Υφυπουργού- και μας είπε κάτι, ότι εφαρμόζει ο ίδιος, αλλά είναι ένας από τους ελάχιστους, το νόμο του 2001 περί ενιαίου προγράμματος προμηθειών και πέτυχε με αυτόν 20% χαμηλότερες τιμές τώρα από τον προηγούμενο χρόνο. Από την πρώτη στιγμή που ήλθε, ο προηγούμενος Υπουργός, όχι εσείς, το μόνο που είπε είναι «θα κάνω άλλο νόμο προμηθειών». Και μάλιστα θα το θυμάστε ότι σας παρέδωσε και ένα χρυσό στυλό, δεν ξέρω αν ήταν χρυσό, αλλά «για χρυσή υπογραφή» είχε πει, με το οποίο θα υπογράφατε το σχέδιο νόμου προμηθειών που είχε αυτός ετοιμάσει. Βεβαίως εσείς κάνατε έναν άλλον, ο οποίος ίσως είναι καλύτερος από το σχέδιο που σας πρότεινε, αλλά είναι και αυτός ανεφάρμοστος και συγκεντρωτικός.
     Είπατε, λοιπόν, στον Πρωθυπουργό να πει ότι ο νόμος του 2001 ήταν καταστροφικός. Ο νόμος του 2001 είναι πρωτοποριακός. Χρειάζεται, όμως, όπως είπε ο κ. Φλωρίδης, περαιτέρω αποκέντρωση, διαφάνεια και δυνατότητα να μπορούν και τα νοσοκομεία να αγοράζουν και απευθείας από την αγορά, ελεγχόμενοι, όμως, κάτω από την τιμή αγοράς ανά πάσα στιγμή. Και βεβαίως χρειάζεται να ενεργοποιηθεί και ένα κομμάτι αυτού του νόμου του αλληλόχρεου λογαριασμού για την άμεση εξόφληση. Και βεβαίως χρειάζονται ενιαίες προδιαγραφές και ενιαίοι κανόνες, όχι προδιαγραφές τις οποίες θα δίνουν οι εταιρείες στο κράτος.
     Δυστυχώς, είπε ο κύριος Πρωθυπουργός και δύο άλλες μεγάλες ανακρίβειες. Είπε ότι οι δαπάνες  υγείας στη χώρα είναι 62% οι δημόσιες και 38% οι ιδιωτικές. Δεν ενημερώσατε τον κύριο Πρωθυπουργό ότι άλλο είναι ο ιδιωτικός τομέας και άλλο είναι οι ιδιωτικές δαπάνες. Οι ιδιωτικές δαπάνες είναι αυτές που πληρώνει ο κάθε πολίτης από την τσέπη του. Ο ιδιωτικός τομέας τα χρήματα που παίρνει, τα περισσότερα τα παίρνει από το δημόσιο. Είναι απολύτως κρατικοδίαιτος. Ήταν και πριν και συνεχίζει να είναι και τώρα. Και αυτή η αναλογία έγινε δυσανάλογη, δυσμενέστερη κατά 4% από όσο την παραλάβατε. Όμως, οι ιδιωτικές δαπάνες έχουν δείκτη δυσμενέστερο κατά 12%. Από το 45% που ήταν οι ιδιωτικές δαπάνες πήγαν στο 57%. Περάσαμε πλέον πρώτη χώρα στον κόσμο ξεπερνώντας και τις Ηνωμένες Πολιτείες. 
     Ακόμη, είπε ο κύριος Πρωθυπουργός ότι παραλάβατε τριακόσιες σαράντα έξι Μ.Ε.Θ. σε λειτουργία. Θα σας αναφέρω τα πραγματικά στοιχεία. Παραλάβατε πεντακόσιες είκοσι δύο και τώρα είναι λιγότερες από πεντακόσιες δέκα. Αυτό είναι κάτι εύκολο που το ρωτάει ο κόσμος. Αλήθεια γιατί εκεί που είναι αντικειμενικά στοιχεία που υπάρχουν, βάζετε τον ίδιο τον Πρωθυπουργό –αυτοί που του έγραψαν την ομιλία- να λέει λαθεμένα στοιχεία; Αν και ο λόγος του Πρωθυπουργού όταν υπάρχουν στοιχεία δεν είναι πραγματικός, τότε ποιος λόγος είναι αξιόπιστος σε αυτή την κοινωνία, κύριε Υπουργέ; Για ποιον μιλάμε εδώ; Εμείς για σας και εσείς για μας ή για τους πολίτες; 
     Εμείς είμαστε με το δημόσιο σύστημα υγείας. Είμαστε με το ΕΣΥ, είμαστε με τους εργαζόμενους, όχι γιατί το δημιούργησε το ΠΑ.ΣΟ.Κ. και πέρασαν από εκεί άνθρωποι που το υπηρέτησαν όπως ο Γιώργος Γεννηματάς, ο Παρασκευάς Αυγερινός, ο παριστάμενος Πρόεδρος κ. Κακλαμάνης, ο Κώστας Στεφανής και ο Αλέκος Παπαδόπουλος, ούτε γιατί είμαστε σοσιαλιστές και είμαστε με το κοινωνικό κράτος και με τον άνθρωπο, αλλά διότι πιστεύουμε ότι είναι το στήριγμα των πολλών, των ανθρώπων που έχουν χαμηλά εισοδήματα, που ζουν στην περιφέρεια. Γι’ αυτούς έγινε το σύστημα. Αυτούς υπηρετεί και γι’ αυτούς κάνουμε οποιαδήποτε προσπάθεια. Εμείς ξέρουμε ότι είχε και εγγενείς αδυναμίες. Τώρα, όμως, είναι σε τραγική κατάσταση και ξέρουμε ότι ο τόπος χρειάζεται ένα νέο σύγχρονο αποτελεσματικό Ε.Σ.Υ. και γι’ αυτό το Ε.Σ.Υ. δεσμευόμαστε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ο κ. Καρανίκας έχει το λόγο. 
     ΗΛΙΑ ΚΑΡΑΝΙΚΑΣ: Θέλω και εγώ από αυτό το Βήμα να εκφράσω τον αποτροπιασμό μου για το έγκλημα που έγινε στην Ινδία. 
     Καθημερινά διαβάζουμε στον Τύπο, ακούμε στο ραδιόφωνο και βλέπουμε στην τηλεόραση για την κατάρρευση των νοσοκομείων. Όλη αυτή η ανάδειξη έγινε από το Πανελλήνιο Σοσιαλιστικό Κίνημα και από τον Πρόεδρό του. Δεν είχαν κάτι ο Τύπος και τα Μέσα Ενημέρωσης με τον κ. Αβραμόπουλο για να τα βάλουν μαζί του. Απλά έγινε η ανάδειξη από τις προσπάθειες της κοινοβουλευτικής ομάδας και του Προέδρου του ΠΑ.ΣΟ.Κ.. Βέβαια το ΠΑ.ΣΟ.Κ. είναι περήφανο γιατί εμπνεύστηκε, νομοθέτησε και καθιέρωσε το Εθνικό Σύστημα Υγείας. Δεν θέλω ο Υπουργός να επαναλάβει πάλι τη διαστρέβλωση λόγων παλαιότερων Υπουργών ότι το Ε.Σ.Υ. ουδέποτε ανδρώθηκε γιατί δεν γεννήθηκε. 
     Εδώ θα ήθελα να ρωτήσω, ποιος παραπλάνησε τον Πρωθυπουργό συμπληρώνοντας την ομιλία του συναδέλφου μου του κ. Νασιώκα για τις ιδιωτικές και δημόσιες δαπάνες υγείας. Ρώτησε ο Πρωθυπουργός τον Πρόεδρο του ΠΑ.ΣΟ.Κ. πόσες άδειες δόθηκαν για ιδιωτικές κλινικές. Ξεχνάτε την «Πολυκλινική» Λαμίας, το «ΙΑΣΩ» Λάρισας, την «Ψυχιατρική» Κατερίνης και τα διαγνωστικά κέντρα που φυτρώνουν σαν μανιτάρια όπως οι πιτσαρίες παλαιότερα. 
     Εδώ θα ήθελα να ρωτήσω για κάποιο υπάλληλο φυσικό που τον μεταθέσατε από τη Θεσσαλονίκη ως μη έχοντα τα προσόντα. Του δώσατε τη δυνατότητα να γίνει τμηματάρχης στο Υπουργείο στις 30-9-2008. Δεν έχει σημασία το όνομα, γιατί θα καταθέσω το χαρτί. Το ανακαλέσατε το Νοέμβριο. 
      Τι γίνεται με τις υπογραφές που έβαλε μέχρι τώρα για όλα αυτά τα διαγνωστικά κέντρα; 
      Να συνεχίσω βέβαια και να πω, πέρα από τα διαγνωστικά κέντρα, για τη συλλογική σύμβαση εργασίας με τους γιατρούς. Είστε σίγουροι ότι οι γιατροί θα την υπογράψουν; Το βάλατε, όμως, στο στόμα του Πρωθυπουργού. Δεν υπάρχει κανένα ευρώ στον προϋπολογισμό ούτε για τις πέντε χιλιάδες νοσηλευτών ούτε για την αύξηση των μισθών των ιατρών. 
      Σας ενοχλεί το Α.Σ.Ε.Π.. Το λέτε και το ξαναλέτε. Κύριε Υπουργέ, με πολύ απλά μαθηματικά, υπάρχουν δεκαπέντε χιλιάδες ελλείψεις νοσηλευτών. Υπάρχει προσφορά δέκα με δώδεκα χιλιάδες. Πάρτε τους όλους, αρκεί το Α.Σ.Ε.Π. να κατατάξει πού θέλει να πάει ο καθένας σύμφωνα με τα προσόντα του.
      ΠΑΝΑΓΙΩΤΗΣ ΜΕΛΑΣ: Δεν θέλετε, δεν συμφωνείτε!
      ΗΛΙΑΣ ΚΑΡΑΝΙΚΑΣ: Όχι, το Α.Σ.Ε.Π. κάνει την κατάταξη, δεν χρειάζεται να βγείτε από το Α.Σ.Ε.Π.. Πάρτε τους όλους, γιατί οι ελλείψεις είναι περισσότερες απ’ ό,τι είναι οι προσφορές. 
      Και βέβαια μιλάτε για εγκατάλειψη του τεχνολογικού εξοπλισμού, μίλησε ο Πρωθυπουργός δηλαδή. Ποιος έβαλε στο στόμα του  Πρωθυπουργού όλες αυτές τις κουβέντες, αν υπάρχει εγκατάλειψη ή όχι; 
      Κύριε Υπουργέ, ήμουν στα εγκαίνια του αξονικού στο Καρπενήσι, του μαστογράφου στο Καρπενήσι. Λειτούργησαν ποτέ; Ήμουν στα εγκαίνια του Νοσοκομείου Λαμίας, στον Άγιο Λουκά στη Λαμία και σας είπα προσωπικά σε εσάς –και στον κ. Γιαννόπουλο που ήταν δίπλα και στον κ. Κωνσταντόπουλο που ήταν μαζί- «τα συγχαρητήρια θα σας τα δώσω, όταν από τις δεκατέσσερις αίθουσες χειρουργείων λειτουργήσουν τουλάχιστον οι δέκα. Λειτουργούν τρεισήμισι λόγω έλλειψης προσωπικού». Να μην φθάσω βέβαια στο επίπεδο το νεφρολογικό. Δεν μετεφέρθη ποτέ στο καινούργιο νοσοκομείο. 
      Είμαστε μάρτυρες μιας κατάρρευσης, μιας αποτελμάτωσης, μιας υποβάθμισης του Εθνικού Συστήματος Υγείας, γιατί προφανέστατα παρά τις φιλότιμες προσπάθειες και των νοσηλευτών και των γιατρών, υπάρχει στοχευμένη πολιτική. Δεν είναι ότι δεν έχετε πολιτική. Υπάρχει στοχευμένη πολιτική ακριβώς προς τον ιδιωτικό τομέα.
      Και λυπάμαι πάρα πολύ, κύριε Υπουργέ, που θα καταθέσω και κάτι ακόμα. Την έβγαλα ασπρόμαυρη, παρότι η εφημερίδα την είχε έγχρωμη και φαινόσασταν πολύ ωραίος. Δεν μπορεί εσείς να εγκαινιάζετε ιδιωτικών συμφερόντων τμήματα, την ίδια μέρα όμως γίνονταν τα εγκαίνια στο Καραμανδάνειο και πήγε ο τέως Πρόεδρος της Δημοκρατίας, ο οποίος μίλησε για αναξιοκρατία. Αλλά ο Υπουργός μας ήταν στα εγκαίνια του ιδιωτικού νοσηλευτηρίου. 
      (Στο σημείο αυτό ο Βουλευτής κ. Ηλίας Καρανίκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω σύντομα, κύριε Πρόεδρε.
      Κατά συνέπεια, το ηπιότερο που θα μπορούσα να πω είναι ότι εδώ έχουμε να κάνουμε με έναν Υπουργό, ο οποίος μεταθέτει τις αποφάσεις του στο απώτερο μέλλον. 
      Πρωτοβάθμια φροντίδα υγείας; Είναι βέβαια στο διαδίκτυο, ακόμα είναι σε διαβούλευση. Θέλετε να πάμε στο νόμο περί προμηθειών; Θα εφαρμοστεί από του χρόνου. Θέλετε να πάμε στον καπνό; Μετά από δύο χρόνια. 
      Δεν ξέρω τι προσδοκάτε, κύριε Υπουργέ. Εγώ είπα να προκάνετε, όπως έλεγε ο συγχωρεμένος ο Χαρίλαος. Κύριε Υπουργέ, για να τελειώνω και εγώ, κατ’ αρχάς το Υπουργείο Υγείας δεν είναι Ο.Η.Ε. για διακηρύξεις και είναι κρίμα να διαβάζουμε στις εφημερίδες –εδώ το βλέπουμε, Τετάρτη 26 Νοεμβρίου, κ. Φυντανίδου- ότι ο Υπουργός κάνει διαπιστώσεις. 
      Ο Υπουργός, κύριε Υπουργέ, είναι για να δίνει λύσεις και όχι για να κάνει διαπιστώσεις! Αυτό θα το κάνουμε εμείς. Και βέβαια δεν αδικούμε εμείς το Ε.Σ.Υ., κύριε Υπουργέ. Αυτό είπατε και προχθές σε μια συνέντευξή σας. Το Ε.Σ.Υ., ευτυχώς εμείς το στήσαμε, αλλά εσείς δυστυχώς το έχετε καταδικάσει. 
      Εδώ θα σας πω ότι ο ηπιότερος χαρακτηρισμός που θα μπορούσα να πω είναι ότι πάρα πολλές φορές ψεύδεστε μπροστά μας. Δεν μπορώ να πω τίποτε άλλο. 
      Μου είχατε πει ότι θα δώσετε λύσεις για την Ευρυτανία. Κέντρο Υγείας Φραγκίστας, χθες με πήραν τηλέφωνο ότι δεν υπάρχει ένα θερμόμετρο, δεν υπάρχει ζυγαριά για μωρά, μόνο ενηλίκων. Ανεβαίνει η μάνα, ζυγίζεται και παίρνει το μωρό μετά να συμπληρώσει. Πολυδύναμο Κέντρο Γρανίτσας, κανένας γιατρός. Πήγε ένας συνάδελφος πριν από πέντε μήνες και έφυγε σε ένα μήνα. Αγροτικά ιατρεία –π.χ. Κερασοχωρίου- κανένας γιατρός.
      Να σας πω και κάτι ακόμα. Μία ορθοπεδική κλινική που δουλεύει με κόσμο από όλη την Ελλάδα, καμάρι για τον τόπο μας, δικός σας είναι, στο χώρο σας ανήκει ο συνάδελφος, αλλά εργάζεται για όλο τον πληθυσμό, ζητά μια αίθουσα χειρουργείου για να μην υπάρχουν λοιμώξεις, όπως ακούτε τώρα. Είναι έτοιμες οι προτάσεις, έτοιμες οι μελέτες, δεν χρηματοδοτείται. Κάντε το επιτέλους!
      Σας ευχαριστώ πάρα πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      (3GK)
          ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε και εμείς.
          Το λόγο έχει ο κ. Κατρίνης για τρία λεπτά.
          ΜΙΧΑΛΗΣ ΚΑΤΡΙΝΗΣ: Ευχαριστώ, κύριε Πρόεδρε.
          Κύριε Υπουργέ, κατά κοινή παραδοχή, ο τομέας της υγείας βρίσκεται σε τερματική κατάσταση. Αναφέρθηκαν πριν οι συνάδελφοι και εξ’ αφορμής της σημερινής επερώτησης για τις προμήθειες, είναι μία πρώτης τάξεως ευκαιρία να μιλήσουμε για το δημόσιο σύστημα υγείας, το οποίο στην πραγματικότητα δεν είναι δημόσιο. Και πώς θα μπορούσε να είναι άλλωστε, όταν οι δαπάνες για την ιδιωτική υγεία έχουν εκτιναχθεί στο 1,8 δισεκατομμύρια ευρώ, όταν πλέον χρειάζεται επίδομα υγείας σε κάθε οικογένεια η οποία σπαταλά 1.300 ευρώ ετησίως και όταν όλα αυτά βέβαια, έχουν ηθικό αυτουργό την Κυβέρνησή σας την προηγούμενη που με το π.δ. 247/91 άνοιξε τον «ασκό του Αιόλου» για την ίδρυση και λειτουργία ιδιωτικών κέντρων.
          Να μιλήσουμε για την πρωτοβάθμια φροντίδα υγείας, η οποία είναι ανύπαρκτη που σε κάθε εφημερία στο «Τζάνειο», στο «Κρατικό», στον «Ευαγγελισμό» συσσωρεύονται χίλια με χίλια πεντακόσια περιστατικά, εκ των οποίων το 10% έχει πραγματική ανάγκη περίθαλψης; Να μιλήσουμε για το κλείσιμο των απογευματινών ιατρείων, τα οποία πέρα από την εξυπηρέτηση χιλιάδων πολιτών βοηθούσαν και τα νοσοκομεία, να λήξουν τα λειτουργικά τους έξοδα;
          Κύριε Υφυπουργέ –γιατί σας βλέπω και εξανίσταστε- να μιλήσουμε για την ανεργία των γιατρών; Ήταν πριν εδώ, παιδιά από σχολεία. Σε ποιο από αυτά τα παιδιά μπορείτε να πείτε σήμερα να σπουδάσει ιατρική, όταν υπάρχουν χίλιοι εξακόσιοι ειδικευμένοι γιατροί οι οποίοι είναι στη λίστα ανεργίας του Ο.Α.Ε.Δ. και όταν χίλιοι τετρακόσιοι γιατροί σε αναμονή, δουλεύουν ως delivery ή ως γραμματείς, την ίδια ώρα που εσείς, με δικό σας νομοσχέδιο, τους γιατρούς που έχουν θέση σε ειδικότητες ευθύνης, τους δίνετε τη δυνατότητα να παγώνουν το χρόνο αναμονής στην ειδικότητα;
          Για τον τομέα της κοινωνικής αλληλεγγύης, είχαμε τη δυνατότητα πρόσφατα να μιλήσουμε με τον κύριο Υφυπουργό, ο οποίος κατά την προσφιλή του τακτική τα έριξε όλα στο ΠΑ.ΣΟ.Κ.. Χαρακτήρισε εγκληματικό για την πρόνοια του 2003. Βέβαια, για τον τομέα της ψυχιατρικής μεταρρύθμισης, ο οποίος αιμορραγεί, υπάρχει η έκθεση του Συνηγόρου του Πολίτη, που είναι κόλαφος. Από το 2005, έχει κατ’ επανάληψη απευθυνθεί στο Υπουργείο Υγείας, ζητώντας ενημέρωση για το σχεδιασμό και τις προθέσεις, χωρίς να έχει πάρει κάποια απάντηση. Κέντρο Ημέρας Εφήβων «ΩΡΙΩΝΑΣ», Θεραπευτικός Ξενώνας Εφήβων «ΙΡΙΣ», Ξενώνας Φροντίδας Παιδιών Ψυχικά Πασχόντων Γονέων «ΜΕΛΙΑ», 50% μείωση της επιχορήγησης το 2008 σε σχέση με το 2007. Ξενώνας «ΑΓΓΕΛΙΑ», στα πλαίσια της αποασυλοποίησης του Παιδοψυχιατρικού Νοσοκομείου Αττικής έγινε οικοτροφείο για ενήλικες.
          Για τα ναρκωτικά μίλησαν και οι συνάδελφοι. Για τα Κέντρα Πρόληψης 12.000.000 ευρώ χρέη υπολείπονται πλέον, Υπουργείου Υγείας και Εσωτερικών. Τα «κροκοδείλια» δάκρυα και η αγωνία του Πρωθυπουργού για τη μείωση της λίστας αναμονής είδαμε πώς διαψεύστηκαν. Βεβαίως, το Εθνικό Κέντρο Τεκμηρίωσης και Πληροφόρησης για τα ναρκωτικά ψυχορραγεί, με αποτέλεσμα να υπάρχει ορατός κίνδυνος να μη συμμετέχουμε στην ευρωπαϊκή αξιολόγηση και δη στα ναρκωτικά. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
          Κύριε Πρόεδρε, θα πάρω χρόνο από τη δευτερολογία μου.
          Σε έναν πολύ νευραλγικό τομέα, όπως είναι ο τομέας της αποκατάστασης των ατόμων που υφίστανται σοβαρά εγκεφαλικά και άλλα επεισόδια, αυτή τη στιγμή λειτουργούν εκατόν ογδόντα έξι κρεβάτια κάτω από το Εθνικό Σύστημα Υγείας, το 10% των κλινών που απαιτούνται. Μου τηλεφώνησε χθες ένας συνταξιούχος του Ο.Γ.Α. από απομακρυσμένο χωριό της περιοχής μου, ο οποίος υπέστη εγκεφαλικό επεισόδιο και μου είπε ότι αναγκάστηκε να μείνει σε ιδιωτικό κέντρο, στην Πάτρα, κύριε Υφυπουργέ, για εβδομήντα δύο ημέρες, καταβάλλοντας από την τσέπη του 80 ευρώ ημερησίως, πέραν των 150 ευρώ που δικαιολογεί το κράτος. 
          Την ίδια στιγμή ξεφυτρώνουν σαν μανιτάρια τα ιδιωτικά κέντρα αποκατάστασης σε όλη την Ελλάδα. Στο Εθνικό Ίδρυμα Αποκατάστασης Αναπήρων, χρωστάνε 2.000.000 ευρώ. Θεραπευτήριο Χρόνιων Παθήσεων, Κέντρο Αποθεραπείας Φυσικής και Κοινωνικής Αποκατάστασης υπολειτουργούν. Όσον αφορά τα ΚΕ.ΠΕ.Π., το ΚΕ.ΠΕ.Π. Λεχαινών για το οποίο έχει δεσμευθεί ο κύριος Υφυπουργός προσωπικά, δεν υπάρχει αυτήν τη στιγμή ψυχολόγος. Τρεις ψυχολόγοι έφυγαν. Παρά το γεγονός ότι ανανεώσατε την προγραμματική σύμβαση με το σύλλογο γονέων, η διοίκηση προσέλαβε διοικητικούς και ενώ η διοίκηση τελεί υπό παραίτηση, έχει ήδη αποσπάσει προς μονάδες του Νομού Αχαΐας, νοσηλευτικό προσωπικό, σ’ ένα ίδρυμα που ξέρετε και εσείς, κύριε Υφυπουργέ, ότι έχει ιδιαίτερες απαιτήσεις και έχουν σημειωθεί πολλά θανατηφόρα ατυχήματα.
	Εδώ, λοιπόν, υπάρχει ένα αντικειμενικό πρόβλημα με έλλειψη πόρων -και αυτό έρχεται να καταδείξει η σημερινή επερώτησή μας για το σύστημα προμηθειών- την ίδια στιγμή που στο Νοσοκομείο «ΑΓΙΟΣ ΑΝΔΡΕΑΣ», που πρόσφατα επισκεφθήκαμε, σύμφωνα με το διοικητή, 700.000 ευρώ και σύμφωνα με εκτιμήσεις, 1.200.000 ευρώ κατασπαταλήθηκαν για εργολαβίες χωρίς να γίνει στατική μελέτη, με αποτέλεσμα τώρα που ολοκληρώνεται η στατική μελέτη πολλές απ’ αυτές να χρειαστεί να ξαναγίνουν. Αυτή είναι κατασπατάληση πόρων, την ίδια στιγμή που σε κλινικές νοσοκομείων, όπως το «ΑΛΕΞΑΝΔΡΑ», στο γαστρεντερολογικό τμήμα δεν υπάρχει ηλεκτρονικός υπολογιστής κι οι γιατροί αναγκάζονται να κάνουν τους γραμματείς. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Δραγασάκης):  Ολοκληρώστε παρακαλώ, κύριε συνάδελφε.
      ΜΙΧΑΗΛ ΚΑΤΡΙΝΗΣ: Σε μισό λεπτό, κύριε Πρόεδρε.
      Κύριοι συνάδελφοι, το σύστημα υγείας νοσεί. Είναι σαφές ότι δεν είναι στις προτεραιότητες της Νέας Δημοκρατίας ο τομέας της υγείας. Είναι σαφές ότι πολλαπλασιάζονται επί των ημερών σας οι άδειες λειτουργίας ιδιωτικών κέντρων. 
      Στο ΠΑ.ΣΟ.Κ. η υγεία αποτελεί σαφή και πρώτη προτεραιότητα. Έχουμε δεσμευθεί για αύξηση του 1% επί του Α.Ε.Π. σε ορίζοντα τετραετίας, για τρεις χιλιάδες προσλήψεις πέραν των αποχωρήσεων, για διαφάνεια στο σύστημα προμηθειών και για εξοικονόμηση πόρων. Η μόνη λύση είναι η αλλαγή πολιτικής! 
      Σας ευχαριστώ. 
(Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Ιωάννης Δραγασάκης): Κι εμείς ευχαριστούμε.
       Το λόγο έχει ο κ. Κουτσούκος για τρία λεπτά. 
	ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κύριε Υπουργέ και αγαπητοί συνάδελφοι, ο τομέας της υγείας είναι θύμα της κυβερνητικής πολιτικής σε δύο επίπεδα ταυτόχρονα. Το ένα επίπεδο είναι τα οικονομικά αδιέξοδα στα οποία έχει οδηγήσει η Κυβέρνηση τη χώρα, με αποτέλεσμα να υποχρηματοδοτεί το Δημόσιο Σύστημα Υγείας, το οποίο δεν μπορεί να ανταποκριθεί στις ανάγκες. Και η δεύτερη όψη αυτής της πολιτικής είναι η νεοφιλελεύθερη αντίληψη, αυτή δηλαδή που συνειδητά στηρίζει και πριμοδοτεί τον ιδιωτικό τομέα της υγείας έναντι του δημοσίου. 
      Τα στοιχεία που αναφέρθηκαν και σήμερα στη συζήτησή μας το αποδεικνύουν. Τα χρέη τριπλασιάστηκαν. Ο Ο.Π.Α.Δ. που καλύπτει εν ενεργεία υπαλλήλους, τις οικογένειές τους και συνταξιούχους, πάνω από ένα εκατομμύριο διακόσιες χιλιάδες ανθρώπους, έχει ουσιαστικά κηρύξει στάση πληρωμών. Οι ιδιωτικές δαπάνες για την υγεία αυξάνονται. Αυτά είναι στοιχεία που αποδεικνύουν ταυτόχρονα ότι η Κυβέρνηση υποχρηματοδοτώντας το Δημόσιο Σύστημα Υγείας το αφήνει να καταρρεύσει και ταυτόχρονα προβάλλει το μοντέλο του ιδιωτικού συστήματος, το οποίο πριμοδοτεί με τις πολιτικές της. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
	Κύριε Υπουργέ, όπως ξέρετε πολύ καλά γιατί γνωριζόμαστε, προέρχομαι κι εκλέγομαι από την πυρόπληκτη και σεισμόπληκτη Ηλεία. Την έχετε επισκεφθεί αρκετές φορές. Θα σας πω επιγραμματικά τρία βασικά προβλήματα. Το στολίδι της Ηλείας, το Νοσοκομείο «ΑΝΔΡΕΑΣ ΠΑΠΑΝΔΡΕΟΥ» που σας το παραδώσαμε για να το λειτουργήσετε και για να το αναπτύξετε, λειτουργεί σήμερα με τριακόσιους ογδόντα εργαζόμενους αντί πεντακόσιους ογδόντα που έπρεπε να έχει, με σαράντα οκτώ γιατρούς αντί ενενήντα. Και προσέξτε: Η Μ.Ε.Θ. λειτουργεί μόνο με τέσσερα κρεβάτια ενώ έπρεπε να λειτουργεί με οκτώ. Κι όταν σας κάναμε κριτική εδώ, όχι σ’ εσάς αλλά στον προκάτοχό σας, αντί να δώσετε χρήματα για να λειτουργήσουν οι μονάδες εντατικής θεραπείας στα καινούργια νοσοκομεία που σας παρέδωσε το ΠΑ.ΣΟ.Κ. στον Πύργο, στην Καλαμάτα, στη Ρόδο, στις Σέρρες κι αλλού, μας κάνατε επίθεση. Αλλά τότε προφανώς εξυπηρετούσατε μια πολιτική, να νοικιάσετε μονάδες ιδιωτικών κλινικών για να τις σώσετε.
      Στην Αμαλιάδα με ενημέρωσαν οι εργαζόμενοι ότι θα κάνουν επίσχεση εργασίας διότι ακόμη δεν στείλατε τα χρήματα για τις περυσινές αμοιβές τους από υπερωρίες, νυχτερινά και εξαιρέσιμα. Στα Κρέστενα ξηλώσατε τα λαπαροσκοπικά μηχανήματα. Τα αγροτικά ιατρεία αντιμετωπίζουν προβλήματα, το ΚΕ.ΠΕ.Π., το ΚΕ.Κ.Υ.Κ.ΑΜΕΑ. Διορίσατε κομματικά στελέχη. Αυτή είναι η κατάσταση σ’ ένα νομό ο οποίος έχει μια προφανή ανάγκη υποστήριξης. 
      Το συμπέρασμα, κύριε Υπουργέ, είναι ότι το Ε.Σ.Υ. καταρρέει με ευθύνη σας. Και καταρρέει την ίδια ώρα που τα κοινωνικά προβλήματα οξύνονται, η φτώχεια μεγαλώνει, η κρίση δημιουργεί ανεργία. 
	Άρα ένα κράτος πρόνοιας έπρεπε να έχει ως κύριο μέλημα και φροντίδα να παρέχει στους ανθρώπους υπηρεσίας υγείας αποτελεσματικές και ποιοτικές. Και αυτό δεν το κάνετε. Και δεν το κάνετε, διότι είστε δέσμιοι μιας πολιτικής που έχει οδηγήσει τη χώρα σε αδιέξοδα.
    	ΠΡΟΕΔΡΕΥΩΝ (Αναστάσιος Νεράντζης): Θα πάρετε και τη δευτερολογία σας, κύριε Κουτσούκο;
    	ΓΙΑΝΝΗΣ ΚΟΥΤΣΟΥΚΟΣ: Ένα μικρό κομμάτι, κύριε Πρόεδρε.
    	Είστε, λοιπόν, δέσμιοι της πολιτικής που έχει οδηγήσει σε αδιέξοδα. Δεν αναφέρομαι προσωπικά, αλλά η Κυβέρνησή σας είναι δέσμια συμφερόντων. Και αυτό αποδεικνύεται καθημερινά μ’ όσα γίνονται στο δημόσιο βίο. Και είναι κρίμα. 
    	Και είναι κρίμα, διότι το Ε.Σ.Υ. ήταν όραμα του λαού, που το  υλοποίησε η κυβέρνηση του ΠΑ.ΣΟ.Κ.. Και έρχεστε τώρα εσείς να το απαξιώσετε μ’ αυτόν τον τρόπο, οδηγώντας τα πιο ευπαθή, τα πιο αδύναμα τμήματα του πληθυσμού στο περιθώριο. Γιατί στην κοινωνία μας, τελικά, οι ανισότητες μεγαλώνουν και  μεγαλώνουν εξαιτίας μιας πολιτικής που υπηρετείτε, κύριε Υπουργέ, και το κάνετε συνειδητά. 
    	Τελειώνω με τούτο. Αναφέρθηκε στη συζήτησή μας ότι είχατε καταγγείλει την πολιτική υγείας του ΠΑ.ΣΟ.Κ. ως τριτοκοσμική. Μας είπε ο εισηγητής μας ότι την κάνατε του τετάρτου κόσμου! Ξέρετε τι λένε οι άρρωστοι, κύριε Υπουργέ, όταν πηγαίνουν στα νοσοκομεία; Εύχονται να μην πάνε στον άλλο κόσμο! Τουλάχιστον ας φροντίσουμε γι’ αυτό. 
    	Ευχαριστώ πολύ. 
    (Χειροκροτήματα από την πτέρυγα του ΠΑ.ΣΟ.Κ.)
    	ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υπουργός κ. Δημήτρης Αβραμόπουλος. 
    	Ορίστε, κύριε Υπουργέ. 
    	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, δεν μπορώ παρά να ξεκινήσω από αυτό που τις τελευταίες μέρες, πραγματικά έντεχνα, έχετε καλλιεργήσει και καθ’ ομολογίαν σας είναι δική σας πρωτοβουλία. Το είπε πρωτύτερα ο κ. Καρανίκας. 
    	Άρα εντάσσεται σαφώς στην αντιπολιτευτική σας τακτική. Το κατάλαβε ο κόσμος. Το αντιλαμβανόμαστε και εμείς. Διότι τελικά –εκεί έχουν οδηγηθεί τα πράγματα- η αντιπολίτευση είναι πλέον αυτοσκοπός, ακυρώνοντας μ’ αυτόν τον τρόπο και την όποια δική σας θετική συμβολή σε αλλοτινούς καιρούς στη δημιουργία του Εθνικού Συστήματος Υγείας. 
    Ο δε καθ’ όλα συμπαθής σε μένα κ. Φλωρίδης πήγε και παραπέρα. Θα ήθελα να τον παρακαλέσω να μη δίνει προσωπικό χαρακτήρα σε τίποτα απ’ αυτά που συζητούμε εδώ. Διότι αν αρχίσουμε τέτοιου είδους διαλόγους, θα οδηγηθούμε σε λάθος δρόμους και πάνω απ’ όλα θα είναι κακό για τη δημοκρατία. 
    Παρακάμπτω, λοιπόν, αυτά -γιατί είναι έξω από τη δική μου, τουλάχιστον, πολιτική, αξιακή αρχή- και μπαίνω στην ουσία. 
    Χρησιμοποιήσατε τον όρο «κραχ». Εδώ, πραγματικά, είναι παγκόσμια η πρωτοτυπία για όσους, τουλάχιστον, ξέρουν τι σημαίνει ο όρος και μπορούν να ανατρέξουν στο λεξικό του κ. Μπαμπινιώτη ή σ’ όσους έχουν μελετήσει την ιστορία. 
    Ποια είναι η παγκόσμια πρωτοτυπία; Έχετε δει πουθενά κραχ διάρκειας μιας ημέρας; Πουθενά. Σας άρεσε ο όρος. Τον χρησιμοποιήσατε, τον προβάλατε και ξέρετε ποιοι δεν συμφωνούν μαζί σας; Οι πενήντα χιλιάδες Έλληνες ασθενείς, που αυτήν τη στιγμή τυγχάνουν των ευεργετικών υπηρεσιών του Εθνικού Συστήματος Υγείας, οι οποίοι σαν βλέπουν από τα παράθυρα τις κινητοποιήσεις σας κάθε φορά που επισκέπτεστε νοσοκομεία με καμμιά τριανταριά γύρω σας, για να δημιουργηθεί και το σχετικό «μπούγιο», αναρωτιόνται: Γιατί δεν μας αφήνουν στην ηρεμία μας και στα χέρια των Ελλήνων γιατρών εμάς όλους, που καθημερινά δίνουμε τη μάχη για την υγεία μας; Γιατί περί αυτού πρόκειται. 
    Αναφέρομαι στην παρατήρησή σας περί επικοινωνιακής πολιτικής. Αν όλα αυτά δεν είναι επικοινωνιακή πολιτική; Τότε τι είναι; Μόνο που γίνεται με την παλιά γνώριμη συνταγή που έχει ξεπεραστεί, αγαπητοί μου συνάδελφοι, διότι πλέον δεν πείθει. 
    Πριν από λίγο ο Πρωθυπουργός ήταν αφοπλιστικός και συγκεκριμένος και όλα τα στοιχεία που παρουσίασε, πρώτος, ο Αρχηγός σας δεν τα αμφισβήτησε. Καθ’ όλη τη διάρκεια της ομιλίας του δεν αμφισβήτησε ούτε ένα από τα στοιχεία που παρέθεσε ο Πρωθυπουργός, επιβεβαιώνοντας την ορθότητά τους. 
     Αναφερθήκατε επίσης, αγαπητέ κύριε Φλωρίδη, και στις ξένες πρεσβείες. Το είπατε και προχθές, χρησιμοποιώντας μάλιστα τούρκικο όρο για να επικυρώσετε την παρέμβαση που έγινε, η οποία όμως δεν ήταν διπλωματικό διάβημα. Έγινε μία ομιλία και δόθηκε μια απάντηση. Εγώ πίστευα ότι αυτή η απάντηση εξέφραζε και εσάς. Αλλά φαίνεται έχετε αλλάξει ρότα σε ορισμένα πράγματα. νομίζω, όμως, θα ήμουν άδικος αν έλεγα ότι δεν είμαστε όλοι σ’ αυτήν την Αίθουσα σύμφωνοι πως βασική αρχή της πολιτικής μας είναι η προάσπιση της εθνικής μας αξιοπρέπειας.
     Κυρίες και κύριοι συνάδελφοι, από την πρώτη στιγμή που αναλάβαμε το Υπουργείο Υγείας και Κοινωνικής Αλληλεγγύης τονίσαμε και εγώ προσωπικά σ’ αυτήν την Αίθουσα, ότι το Εθνικό Σύστημα Υγείας ως σύλληψη και προοπτική υλοποίησης αποτελούσε μια κοινωνική κατάκτηση. Αναγνωρίσαμε τη συνδρομή και το έργο όλων των προηγούμενων κυβερνήσεων και δεσμευτήκαμε να κτίσουμε πάνω στην εμπειρία, τη γνώση που είχε συσσωρευτεί τα χρόνια που πέρασαν και βέβαια να διορθώσουμε τα κακώς κείμενα, που δυστυχώς ήταν πολλά. Γιατί πέρα από τις καλές προθέσεις, που πρώτοι εμείς ως υπεύθυνη πολιτική ηγεσία αναγνωρίσαμε και το όραμα ορισμένων πρωτοπόρων, ανάμεσα στους οποίους και δικοί σας άνθρωποι, που δεν είναι πια στη ζωή, το Ε.Σ.Υ. μόνο κατ’ όνομα ήταν δημόσιο, ολοκληρωμένο, εθνικό και αποτελεσματικό σύστημα υγείας.
     Η προχειρότητα, η έλλειψη σχεδιασμού, η αδιαφορία, οι εφήμερες και ασυντόνιστες κινήσεις εντυπωσιασμού και οι αμφισβητούμενες πρακτικές διοίκησης και διαχείρισης, το είχαν οδηγήσει την εποχή που αναλάβαμε τη διακυβέρνηση της χώρας, στα πρόθυρα της κατάρρευσης.
     Μιλώντας, λοιπόν, για κατάρρευση θα πρέπει να γυρίσουμε τις μνήμες τέσσερα χρόνια πίσω και τα μεγέθη και τα στοιχεία μιλούν από μόνα τους. Και το χειρότερο απ’ όλα οι πρακτικές του παρελθόντος το είχαν οδηγήσει στην απαξίωση, αναιρώντας το σημαντικότερο πλεονέκτημα και τον απαραίτητο σύμμαχο για την εδραίωσή του, την αποδοχή του από το κοινωνικό σύνολο και την εδραίωση της εμπιστοσύνης του σ’ αυτό. 
     Έτσι, η εικόνα του βασιλείου των ράντζων του Ε.Σ.Υ. παρουσίαζε και το φακελάκι που είχε αναδειχθεί σε κανόνα συμπεριφοράς και επιβίωσης στο σύστημα υγείας. Ήταν οι βασικοί λόγοι που κατά παραδοχή προβεβλημένου στελέχους του ΠΑ.ΣΟ.Κ. και αναφέρομαι στον Παρασκευά Αυγερινό, να λέει και το επαναλαμβάνω σήμερα, ότι το Ε.Σ.Υ. στις μέρες μας δεν γέρασε, γιατί ποτέ δεν γεννήθηκε.
     Κύριος παράγοντας που δημιουργούσε και επέτεινε την παθογένεια και τη νοσηρότητα του συστήματος, στερώντας του το ηθικό ανάστημα, το ηθικό πλεονέκτημα ενός δημόσιου οργανωμένου πλαισίου ιατρικών υπηρεσιών, ήταν η απόλυτη αναρχία στον τρόπο πραγματοποίησης των προμηθειών υγείας. Μια πραγματικά χαοτική κατάσταση. Ένα εκτροφείο, θα λέγαμε, αδιαφάνειας και επιλήψιμων, τουλάχιστον, συμπεριφορών στον τρόπο διαχείρισης των δημόσιων οικονομικών, όπου τριακόσιοι –σημειώστε το αυτό- τουλάχιστον φορείς μέσα από εννιά χιλιάδες διαγωνισμούς, κάθε είδους, πραγματοποιούσαν τις προμήθειες του συστήματος.
     Το νοσηρό αυτό σύστημα εξαρχής δεσμευτήκαμε να αναμορφώσουμε ως απαραίτητη προϋπόθεση για το νοικοκύρεμα στον χώρο της υγείας, για την εξοικονόμηση πόρων, που θα διατεθούν εκ νέου στην υγεία και θα κάνουν το Ε.Σ.Υ. ένα, πραγματικά, δημόσιο, αποδοτικό, λειτουργικό, αποτελεσματικό σύστημα υγείας.
     Τη δέσμευσή μας αυτή, κυρίες και κύριοι συνάδελφοι, την κάναμε πράξη με το ν.3580/2007, που δημιουργεί ένα σύστημα προμηθειών αποκλειστικά στο χώρο της υγείας. Ένα σύστημα που δεν εξαντλείται όπως κάποιοι αναφέρουν από άγνοια, θέλω να ελπίζω και όχι από σκοπιμότητα απαραίτητα, στην Επιτροπή Προμηθειών Υγείας, η οποία είναι το κεντρικό συντονιστικό του όργανο. Το σύστημα αυτό αξιοποιεί τους ήδη υπάρχοντες οργανισμούς του Υπουργείου, τη Δ.ΕΠ.Α.ΝΟ.Μ., τον Ι.Φ.Ε.Τ., το Ε.Κ.Ε.Β.Υ.Λ. και δεν επιβαρύνει με πρόσθετα έξοδα το ελληνικό δημόσιο, όπως ήταν η προσφιλής τακτική προηγούμενων ετών.
     Οι οργανισμοί αυτοί προκειμένου, σύμφωνα με το σχεδιασμό, να εκπληρώσουν την αποστολή τους, διέρχονται ένα μεταβατικό στάδιο, όπου οι νέες συνθήκες λειτουργίας του νέου συστήματος προμηθειών ωριμάζουν, βελτιστοποιώντας το αποτέλεσμά τους. Επιπρόσθετα και η ίδια η επιτροπή προμηθειών, δεν είναι ένα απλό εννεαμελές όργανο, αλλά ένας οργανισμός σύγχρονα σχεδιασμένος που σε πλήρη ανάπτυξη περιλαμβάνει τα πλέον εξειδικευμένα στελέχη, με την πλέον αποδοτική διάρθρωση και λειτουργία.
     
      Ο οργανισμός της επιτροπής έχει εκπονηθεί και πάνω σ’ αυτόν τις επόμενες ημέρες θα γίνει και η στελέχωσή της, προκειμένου από την 1η Ιανουαρίου του επόμενου χρόνου να αναλάβει το σύνολο των διαγωνισμών στη χώρα.
      Θέσατε, όμως, το ερώτημα γιατί το νέο σύστημα προμηθειών, ήρθε να αντικαταστήσει το προηγούμενο, που όπως εσείς παραδέχεστε, αντιπροσώπευε ο ν. 2955/2001. Αλήθεια, δεν είναι αυτός ο νόμος που ποτέ δεν εφαρμόστηκε και η μόνη διάταξή του που γνώρισε ευρεία καθολική αποδοχή ήταν η εξαίρεση του άρθρου 7 που αναγορεύθηκε σε καθολικό κανόνα; Ξέρετε ποια ήταν η εξαίρεση αυτή; Αν δεν γνωρίζετε ή αν δεν το θυμόσαστε, θα σας το θυμίσω εγώ: είναι η εξαίρεση που καθιέρωσε την πρακτική, το σύστημα των εξωσυμβατικών και χωρίς διαγωνιστικές διαδικασίες προμηθειών, το σύστημα που ο κ. Φλωρίδης πριν από λίγο απεκάλεσε σύστημα «ρεμούλας».  Φέρει τη δική σας υπογραφή. Χαίρομαι, πραγματικά, που σήμερα το καταδικάζετε. Και αν, πράγματι, θέλατε να δείξετε καλή πίστη, έστω και στοιχειώδη, θα είχατε βγει δημόσια να στηρίξετε αυτή μας την πρωτοβουλία. Γιατί, εγώ πιστεύω, ότι βαθιά μέσα σας και μακριά και πάνω από τον αντιπολιτευτικό σας ρόλο, που αυτό εξηγεί και τη σημερινή σας στάση, κατά βάθος θέλετε αυτός ο χώρος να εξυγιανθεί. 
      Είναι, λοιπόν, η εξαίρεση που οδήγησε στην παραπομπή της χώρας μας – και αυτό δεν το άκουσα να το λέει κανένας από τους προηγούμενους ομιλητές- από την Ευρωπαϊκή Επιτροπή και την καταδίκη μας από το Δικαστήριο Ευρωπαϊκών Κοινοτήτων, απόφαση της 18ης Δεκεμβρίου του 2007, την οποία και καταθέτω στα Πρακτικά.
      (Στο σημείο αυτό, ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι η εξαίρεση που κατέστησε όμηρο τα νοσοκομεία των προμηθευτών. Καθώς το ξέρετε κι εσείς, παγίωσε μια διαδικασία εξασφάλισης υλικών για τις ευπαθείς κοινωνικές ομάδες και τη λειτουργία των κλινικών, που η προσπάθεια ανατροπής της δημιουργεί ανησυχίες στους ασθενείς και αντιδράσεις από τα οργανωμένα συμφέροντα. Χαρακτηριστικό είναι το παράδειγμα των εκβιαστικών –σημειώστε το αυτό- πρακτικών και των τεχνητών ελλείψεων των προηγούμενων ημερών που κληθήκαμε να διαχειριστούμε. Τη νοσηρή αυτή κατάσταση αντιμετωπίζουμε σταθερά και τελικά την ανατρέπουμε. 
      Αλήθεια, ο ν. 2955/2001 που επικαλείσθε, με την καταστροφική κληρονομιά του δεν ήταν ακριβώς αυτός ο νόμος που διαιώνιζε την πανσπερμία των διαγωνιστικών φορέων και άφηνε στο Υπουργείο Ανάπτυξης την ευθύνη πραγματοποίησης των σημαντικότερων ουσιαστικά προμηθειών; Ποια λογική και ποιο σχεδιασμό εξυπηρετούσε; Σας απαντώ: κανένα. Πέρα από μερικές ενδιαφέρουσες, πράγματι, ρυθμίσεις, ασυντόνιστες ωστόσο μεταξύ τους αντιπροσώπευε το όλο μοντέλο πολιτικής σας. Προχειρότητα, αποσπασματικότητα και αντιφατικότητα στις επιλογές και στις πρακτικές.
      Αναρωτιέστε πώς προκύπτει η εκτίμησή μας ότι το νέο αυτό σύστημα προμηθειών, στην πλήρη ανάπτυξή του, θα οδηγήσει σε οικονομία κλίμακος, σε εξοικονόμηση 500.000.000 ευρώ σε ετήσια βάση. Προφανώς δεν έχετε διαβάσει το νόμο και τις ρυθμίσεις του. Αντιπροσωπευτικά μονάχα θα σας πω ότι ο νόμος εξασφαλίζει ένα χρονοδιάγραμμα αποπληρωμής των χρεών. Ενισχύει έτσι τη σταθερότητα, απαραίτητη προϋπόθεση στην ομαλή εξέλιξη των συναλλαγών και τη στάθμιση των προσφορών των υποψηφίων προμηθευτών. 
      Η πρόβλεψη ότι μέχρι και το 70% της αξίας της προμήθειας θα μπορεί να τελεί υπό την εγγύηση εμπορικής τράπεζας, καθώς και η ρύθμιση για εκκαθάριση όλων των υποχρεώσεων στο τέλος κάθε έτους προσφέρουν ασφαλή ορίζοντα ολοκλήρωσης της συναλλαγής με το δημόσιο. Έτσι, οι προμηθευτές δεν ωθούνται όπως είναι η πάγια τακτική τους μέχρι σήμερα σε υπερπολλαπλασιασμό των προσφερόμενων τιμών, προκειμένου να εξυπηρετηθεί το κόστος του χρήματος που συνεπάγεται γι’ αυτούς η καθυστέρηση πληρωμής των οφειλών. Οι ίδιοι εξάλλου οι προμηθευτές δεσμεύτηκαν πρόσφατα στον πρόεδρο της επιτροπής προμηθειών υγείας, ότι αν υπάρχει έγκαιρη πληρωμή τους με το νέο σύστημα, θα μειώσουν –σημειώστε το αυτό- κατά 30% τις προσφερόμενες τιμές. Δεδομένου ότι το ύψος των πραγματοποιούμενων προμηθειών παντός τύπου στα νοσοκομεία είναι περί τα 2,5 δισεκατομμύρια ευρώ σε ετήσια βάση, η εξοικονόμηση, όπως αντιλαμβάνεστε –αφού το υπολογίσουμε- που προκύπτει, είναι θέμα πλέον απλών μαθηματικών.
      Και όλα αυτά πέρα από την εξάλειψη όλων των άλλων παραγόντων παθογένειας. Τέτοιοι παράγοντες παθογένειας ήταν η τήρηση μεγάλων αποθηκευτικών χώρων που οδηγούσαν –και τις έχουμε ακόμα νωπές τις εικόνες από το πρόσφατο παρελθόν- σε ανεξέλεγκτες καταστάσεις στη ροή των πραγματοποιούμενων προμηθειών, καθώς και οι εξωσυμβατικές και με εξαιρετικές διαδικασίες προμήθειες.
      Επίσης η μη κατάρτιση συγκριτικών πινάκων αξίας των υπό προμήθεια αγαθών και η ανυπαρξία υποχρέωσης για παρακολούθηση του ρυθμού κατανάλωσης ανά μονάδα και έτος  των προϊόντων και υπηρεσιών.
      Τέτοιες πρακτικές παύουν και ενισχύεται η προοπτική και η απόλυτη, εύλογη πλέον προσδοκία και βεβαιότητα για ουσιώδεις εξοικονομήσεις πόρων. Πόρων –πρέπει να το σημειώσουμε αυτό- που και πάλι θα διατεθούν για την υλοποίηση, για την προώθηση πολιτικών υγείας.
      Τις αναγκαιότητες μάλιστα και τις κακώς νοούμενες κοινωνικές σκοπιμότητες που εξυπηρετούσε η προμήθεια με εξαιρετικές διαδικασίες διαφόρων ειδικών, όπως παραδείγματος χάριν τα φίλτρα τεχνητού νεφρού, θα αναπληρώσουμε με την νόμιμη διαγωνιστική διαδικασία των συμβάσεων πλαίσιο που εσείς –να το πούμε και αυτό- ουδόλως ενδιαφερθήκατε να προτείνετε, πολύ περισσότερο να αναπτύξετε. 
      Αναρωτιέστε για το αν είναι νόμιμη η εμπλοκή της Τράπεζας της Ελλάδος στη διαδικασία υλοποίησης των προβλέψεων του νέου συστήματος. Αλήθεια, αυτό είναι το πρόβλημα; Και εν πάση περιπτώσει, ποιο είναι το ζήτημα νομιμότητας που εγείρεται; Η Τράπεζα της Ελλάδος ούτε εμπορική δραστηριότητα θα ασκήσει ούτε ανταγωνιστικά θα ενεργήσει σε σχέση με τις άλλες τράπεζες. Και σε κάθε περίπτωση, από την στιγμή κατά την οποία η εμπλοκή και ο ρόλος της στο νέο σύστημα προβλέπονται από διάταξη νόμου, δεν τίθεται θέμα νομιμότητας, παρά μόνο εάν συγκρουόταν με το Σύνταγμα ή κάποια υψηλότερη διεθνή συνθήκη. Τέτοιο, όμως, επιχείρημα δεν άκουσα και δεν είδα να προβάλλεται παρά μόνο αποδυθήκατε σε νεφελώδεις προβληματισμούς, όσο νεφελώδης και συγκεχυμένη τελικά είναι η επερώτησή σας. Και αν ρίξετε αύριο μια ματιά στα Πρακτικά, θα δείτε ότι ελάχιστη αναφορά κάνετε στις προμήθειες, ακροθιγώς για να δικαιολογηθεί η παρουσία μας σ’ αυτήν την Αίθουσα. Για άλλα πράγματα μιλήσαμε και δεν έχουμε καμμία δυσκολία να συνεχίσουμε πάνω σ’ αυτό το θέμα. 
      Ωστόσο –γυρνώντας πάλι στο ζήτημά μας- αναρωτιέστε για το νέο ρόλο των υποδιοικητών στα νέα νοσοκομεία, ρητορικά φαντάζομαι καθώς ο νόμος πάλι ξεκάθαρα προβλέπει ότι η αρμοδιότητά τους είναι η εποπτεία και η εφαρμογή του συστήματος προμηθειών στη λειτουργία των νοσοκομείων στα οποία τοποθετούνται. Εξάλλου, όπως και κατά την ψήφιση του νόμου είχαμε τονίσει η τοποθέτηση των υποδιοικητών θα γίνει ευθύς μόλις εξασφαλιστούν όλοι οι όροι για τη λειτουργία του νέου συστήματος. Και τέτοιοι όροι είναι η πλήρης καταγραφή και αποτύπωση των σημερινών υποχρεώσεων και αποθεμάτων των νοσοκομείων και η σχετική απογραφή με εκθέσεις ελεγκτών που έχουν ήδη ολοκληρώσει το έργο τους.
      Συνεχίζουμε την εφαρμογή του νέου συστήματος πάνω σε υγιείς και σταθερές βάσεις. Και εδώ είναι η αντίθεσή μας, η μεγάλη διαφορά μας μ’ εσάς που επιλέγατε να χτίζετε παλάτια στην άμμο και να ανδρώνετε γίγαντες με πήλινα πόδια.
      Μιλάτε τελείως παραπειστικά για αρνητικές επιπτώσεις στην αγορά και τον ανταγωνισμό λόγω της διεξαγωγής των διαγωνισμών σε κεντρικό επίπεδο. Είτε δεν έχετε καταλάβει τις ρυθμίσεις του νέου νόμου, γιατί προφανώς δεν τις μελετήσατε, είτε προσπαθείτε –και δεν θέλω, πραγματικά, να αποδεχθώ κάτι τέτοιο- να προκαλέσετε σύγχυση στον κόσμο και τους παράγοντες της αγοράς, με όσες αυτό αρνητικές συνέπειες μπορεί να έχει στον ανταγωνισμό και στην έλλειψη εμπιστοσύνης στο νέο, με καθαρές αρχές και όρους, σύστημα προμηθειών. 
      Με βάση το σύστημα αυτό, τον κεντρικό συντονισμό και έλεγχο όλων των διαγωνιστικών διαδικασιών, τον έχει η Επιτροπή Προμηθειών Υγείας. Η επιτροπή αποφασίζει το επίπεδο διεξαγωγής των διαγωνισμών. Με βάση δηλαδή τις ανάγκες και το δημόσιο πάνω από όλα συμφέρον η επιτροπή αποφασίζει για το αν οι διαγωνισμοί θα γίνονται σε επίπεδο νοσοκομείου, σε επίπεδο υγειονομικής περιφέρειας ή και σε κεντρικό ακόμα, αν η φύση της προμήθειας το απαιτεί αυτό. 
      Είναι διαφορετική η διαβάθμιση αυτή, πάνω από όλα εξυπηρετεί όπως είπα πρωτύτερα το δημόσιο συμφέρον και τις αρχές της διαφάνειας σε σχέση με τη σύγχυση που το ερώτημά σας προκαλεί, περί δήθεν διεξαγωγής του συνόλου των διαγωνισμών σε κεντρικό επίπεδο. Τέτοιου είδους εξάλλου ευφάνταστες πρακτικές, επιτρέψτε μου να θυμίσω ότι ήταν δική σας καινοτομία, όταν με βάση το σύστημα προμηθειών που τότε είχατε υιοθετήσει, είχατε εκχωρήσει στο Υπουργείο Ανάπτυξης την ευθύνη διεξαγωγής σε κεντρικό επίπεδο όλων των μεγάλων προμηθειών, με αποτέλεσμα αυτές να τελματώσουν και ποτέ να μην ολοκληρωθούν.
      Αυτό είχε ως αποτέλεσμα τη διαιώνιση της πρακτικής των εξωσυμβατικών προμηθειών, καθώς οι κεντρικές διαγωνιστικές διαδικασίες δεν μπορούσαν να ολοκληρωθούν. Ήταν άραγε αδυναμία ή σκοπιμότητα; 
      Μιλάτε για τη ραγδαία αύξηση των χρεών των νοσοκομείων και τα συνδέετε με τις εξωσυμβατικές προμήθειες. Παραδέχεστε, λοιπόν, ότι τα προβλήματα σε σχέση με τα χρέη των νοσοκομείων είναι αποτέλεσμα των δικών σας λαθών, της δικής σας προχειρότητας και των κάθε είδους σκοπιμοτήτων. Τα χρέη αυτά που κληρονομήσαμε από εσάς, τα ρυθμίσαμε, όπως θυμάστε, με δικό μας νόμο το 2004 και θα προχωρήσουμε πλέον άμεσα και στη νέα τελειωτική διευθέτησή τους με βάση τη συνεννόηση που είχαμε αυτές τις μέρες με το Υπουργείο Οικονομίας. 
      Τη διαδικασία αυτήν τη φορά για την υλοποίηση αυτής της ρύθμισης την έχει εκ του νόμου πια η επιτροπή προμηθειών υγείας και αυτές τις ημέρες πραγματοποιούμε καταγραφή, έλεγχο και επιβεβαίωση των απαιτήσεων των προμηθευτών. Είναι ανάγκη ωστόσο να επισημάνουμε ότι με το νέο σύστημα υγείας εξαλείφουμε όλους αυτούς τους παράγοντες που οδήγησαν τα προηγούμενα χρόνια στη συσσώρευση των χρεών. Αντιπροσωπευτικά και κύρια επισημαίνουμε τη διάταξη που προβλέπει την εκκαθάριση όλων των υποχρεώσεων των δημοσίων μονάδων υγείας στο τέλος κάθε έτους. Τελειώνουμε μια για πάντα με αυτές τις εικόνες, με αυτά που μας έχει συνηθίσει η κακή πρακτική του παρελθόντος.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε  Πρόεδρε, θα πάρω και χρόνο από τη δευτερολογία μου.
      Διότι τις τελευταίες μέρες ακούστηκαν πολλά γύρω από τις υποχρεώσεις μας απέναντι στους προμηθευτές, ότι πέρασαν τρία χρόνια και γιατί αυτά δεν έγιναν στην ώρα τους. Μα ήταν η πρακτική του παρελθόντος και ερχόμαστε εμείς μ’ ένα νομοθέτημα και βάζουμε τάξη, νοικοκυρεύουμε τα πράγματα. Και αυτό που σας είπα πρωτύτερα σημειώστε το, τελειώνουν μια για πάντα αυτές οι εικόνες μας από το παρελθόν. Μόνο που και αυτές που ζήσαμε αυτές τις μέρες –και σας είπα πρωτύτερα την άποψή μου, που είναι και άποψη της κοινωνίας ευτυχώς- οδηγούν σ’ ένα άλλο συμπέρασμα, ότι τελικά η ουρά της κακής πολιτικής του παρελθόντος έφτασε μέχρι τις μέρες μας. Αλλά αυτός είναι ο ρόλος και η αποστολή μιας κυβέρνησης, να αλλάζει τα κακώς κείμενα, να συνεχίζει ό,τι καλό έγινε. Αυτή είναι η αποστολή μας εδώ μέσα. Και πρώτος εγώ στο ξεκίνημα της ομιλίας μου αναφέρθηκα και στα θετικά μιας άλλης εποχής. Αναρωτιέμαι, δεν έχετε βρει τίποτε θετικό; Αν γυρίσετε πίσω τις μνήμες, λίγα λεπτά πριν, θα διαπιστώσετε ότι η ρητορική σας ήταν η απόλυτη άρνηση, το απόλυτο μηδέν. Σαν να παραδώσατε την ευνομούμενη πολιτεία του 21ου αιώνα και ξαφνικά όλα διαλύθηκαν. Γνωρίζετε ότι αυτό που λέτε δεν το πιστεύετε. Το σημαντικότερο όμως είναι ότι δεν πείθετε και αντί να σκύψετε πάνω στα προβλήματα, να μας βοηθήσετε με την εμπειρία και γνώση που κάποιοι από εσάς απέκτησαν στο παρελθόν –διότι έχετε υπ’ όψιν σας ότι έχετε να κάνετε με μία Κυβέρνηση και ένα Υπουργείο που ακούει, το έχει αποδείξει η μέχρι τώρα πρακτική μας- αφορίζετε, εξορκίζετε, καταδικάζετε. Ενσπείρετε όμως στην ελληνική κοινωνία την ανασφάλεια και έχετε μεγάλη ευθύνη γι’ αυτό. Επειδή η ελληνική κοινωνία που καθημερινά δοκιμάζεται στη σχέση της με το Εθνικό Σύστημα Υγείας, ξέρει πού αυτό πάσχει –και το ξέρουμε και εμείς- αλλά ξέρει και πού αποδίδει. Και δεν είναι καθόλου τυχαίο ότι το εμπιστεύεται το Εθνικό Σύστημα Υγείας η ελληνική κοινωνία.
      Και μιας και ακούστηκαν και μερικές κορώνες πρωτύτερα για θέσεις όπως «είμαστε υπέρμαχοι του δημοσίου συστήματος», ποιος δεν είναι υπέρμαχος σ’ αυτήν την Αίθουσα του δημοσίου συστήματος υγείας;
      ΓΕΩΡΓΙΟΣ ΦΛΩΡΙΔΗΣ: Η Κυβέρνηση.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ποιος, κύριε  Φλωρίδη, μιας και το λέτε;
      Ποιοι εγκαινίασαν την πρακτική αυτή που ανοίχτηκε πλέον η υγεία στον ιδιωτικό τομέα; Σας δώσαμε στοιχεία, σας τα παρέθεσε πριν από λίγο ο Πρωθυπουργός. Είναι στοιχεία αδιαμφισβήτητα. 
	Να σας πω κάτι για να μη φτάνουμε από το ένα άκρο στο άλλο; Η οικονομία μας, η κοινωνία μας, το σύστημά μας στηρίζει την υγεία και στο δημόσιο και στον ιδιωτικό τομέα. Εμείς σαφώς προτάσσουμε το δημόσιο σύστημα υγείας και αυτή είναι η πολιτική μας. Τα στοιχεία και τα νούμερα που σας παραθέσαμε πριν από λίγο αποδεικνύουν ότι επί ημερών μας ενισχύθηκε ακόμα περισσότερο το δημόσιο σύστημα και εκεί προστρέχουμε κι εμείς ως πολίτες, αν κάποια στιγμή αυτό χρειαστεί.
	Εν πάση περιπτώσει, για να γυρίσω στο θέμα μας, με τη ρύθμιση των χρεών των προηγούμενων ετών που πραγματοποιεί η Επιτροπή Προμηθειών Υγείας, συνεπικουρούμενη και από κλιμάκιο των Υπουργείων Υγείας και Οικονομίας, επιτρέπουμε τη λειτουργία του νέου συστήματος χωρίς πλέον τις αρνητικές παρακαταθήκες του παρελθόντος και όλους τους εκφυλιστικούς –θα έλεγα- παράγοντες που η πολιτική επέτρεψε να δημιουργηθούν και να γιγαντωθούν. 
	Μην ανησυχείτε. Το προηγούμενο του 2005 δεν θα επαναληφθεί. Δεν πρόκειται να φορτώσουμε στους επόμενους τις δικές μας δαπάνες, όπως εσείς μας φορτώσατε με τις δικές σας, διότι για πολλά χρόνια με τον τρόπο που πολιτεύεστε θα είστε στην αντιπολίτευση κι εμείς θα συνεχίσουμε να είμαστε στην κυβέρνηση, ολοκληρώνοντας το έργο που έχουμε αναλάβει στο όνομα της ελληνικής κοινωνίας και των Ελλήνων πολιτών.
	Μιλάτε τελείως παραπειστικά για «πάγωμα» των διαγωνιστικών διαδικασιών τον τελευταίο χρόνο, μη γνωρίζοντας προφανώς –γιατί δεν θέλω να δεχθώ ότι το κάνετε σκόπιμα- ότι το σύνολο των διαγωνισμών εξακολουθεί να γίνεται κανονικά όλο αυτό το χρονικό διάστημα. Τόσο με εγκυκλίους της όσο και σύμφωνα με το νόμο, η επιτροπή –καταθέτω στα Πρακτικά το σχετικό έγγραφο- αναθέτει στους επί μέρους φορείς τη διεξαγωγή των διαγωνισμών για την προμήθεια αγαθών και υπηρεσιών, αφού βέβαια πρώτα ελεγχθούν η σκοπιμότητα και οι όροι των διαγωνισμών αυτών. 
      (Στο σημείο αυτό ο Υπουργός Υγείας και Κοινωνικής Αλληλεγγύης κ. Δημήτριος Αβραμόπουλος καταθέτει για τα Πρακτικά το προαναφερθέν έγγραφο το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αγαπητοί συνάδελφοι, ο έλεγχος είναι που προκαλεί τις όποιες αντιδράσεις και τις τεχνητές κρίσεις που καλλιεργούν την εικόνα της αναποτελεσματικότητας του νέου συστήματος. Γνωρίζουμε ότι προκαλούνται κατεστημένες νοοτροπίες και συμφέροντα. Δεν θέλουμε να δεχθούμε και να πιστέψουμε ότι είστε ακούσιοι συμπαραστάτες μιας προσπάθειας που έχει σαν στόχο να αποτρέψει την εφαρμογή κανόνων και όρων ελέγχου στο σύστημα προμηθειών. Πιστεύω ότι όλοι εδώ υπηρετούμε την υπόθεση της διαφάνειας και της χρηστής διαχείρισης. Συνεχίζουμε, λοιπόν, αταλάντευτοι και η επιτροπή προμηθειών σταδιακά αναλαμβάνει όχι απλά τον έλεγχο αλλά και την εκπόνηση του σχεδίου των προκηρύξεων και των πρότυπων όρων που αυτές περιλαμβάνουν. Έτσι μπαίνει τέλος μια για πάντα σε άνομες πρακτικές, σε πελατειακές σχέσεις και σε προσπάθειες προνομιακής αντιμετώπισης και εξυπηρέτησης φίλων και ημετέρων. Ήδη το Ε.ΚΕ.Β.ΥΛ. έχει καταρτίσει μητρώα προμηθευτών και προϊόντων που για πρώτη φορά γίνονται στον τόπο μας και σε συνεργασία με την Επιτροπή Προμηθειών Υγείας προχωρά στη διαμόρφωση πρότυπων προδιαγραφών για την προμήθεια προϊόντων και υπηρεσιών.
      Μιλήσατε για τα πολύ θετικά αποτελέσματα που είχε η εφαρμογή του δικού σας νόμου του 2001, καθώς και για μελέτες, χωρίς όμως να μας μνημονεύσετε ποιες είναι αυτές. Μιλήσατε για τις σημαντικές μειώσεις τιμών που ο νόμος αυτός τόσο γενικά όσο και επίπεδο υγειονομικών περιφερειών έχει αποφέρει. Προφανώς αυτές οι θετικές μελέτες και συνέπειες ήταν που είχαν οδηγήσει ένα εξαίρετο στέλεχος της παράταξής σας, τον Αλέκο Παπαδόπουλο, να μιλήσει με απόγνωση τότε για «πιράνχας» και «τρωκτικά» και που είχαν υποχρεώσει τους κάθε είδους προμηθευτές να αποδεχτούν άνευ ετέρου τη μείωση των προσφερόμενων τιμών κατά 25% με βάση την εξαίρεση αυτού του τόσο πετυχημένου νόμου.
      Αγαπητοί συνάδελφοι του ΠΑ.ΣΟ.Κ., δυστυχώς οι τραγικές αντιφάσεις αυτών των ίδιων των ισχυρισμών σας είναι που επιβεβαιώνουν τη νοσηρότητα του συστήματος προμηθειών που εσείς καθιερώσατε κι εμείς είχαμε την υποχρέωση να διαχειριστούμε και να ανατρέψουμε. Προχωράμε όμως μπροστά γιατί η υπόθεση της υγείας –θα το επαναλαμβάνω σε κάθε τόνο και με κάθε ευκαιρία σ’ αυτήν την Αίθουσα- είναι εθνική και απαιτεί πάνω απ’ όλα διαφάνεια στη διαχείριση των οικονομικών της. Απέναντι σε κατεστημένες νοοτροπίες, σε βαθιά εδραιωμένα συμφέροντα και σε κάθε είδους εξαρτήσεις, σταδιακά εφαρμόζουμε το νόμο.
    Στο νόμο αυτό υπάρχει και η προοπτική υπαγωγής και των φαρμάκων, με ό,τι αυτό συνεπάγεται για την εξοικονόμηση δαπανών και την εξασφάλιση όρων. Είναι ένας νόμος που μπορεί και θα αποτελέσει πρότυπο για την εφαρμογή του στον ευρύτερο δημόσιο τομέα. 
    Δεν τρέφουμε αυταπάτες για τις αντιδράσεις που το νέο σύστημα διαφάνειας και αποτελεσματικότητας στη διαχείριση των προμηθειών της υγείας θα προκαλέσει.
    Κυρίες και κύριοι συνάδελφοι, εμείς, όμως, όχι μόνο δεν φοβόμαστε, αλλά τολμούμε. Και θα περιμέναμε σ’ αυτήν την προσπάθεια να είστε κοντά μας. 
    Αντί γι’ αυτό, η γνώριμη μεμψίμοιρη αντιπολιτευτική στάση, που προβάλλει εικόνες οι οποίες δεν τιμούν ούτε την εποχή σας. Διότι βαθιά μέσα του αυτός που σας ακούει, οδηγείται σ’ ένα συμπέρασμα: Τελικά σ’ αυτόν τον τόπο ο ένας παραδίδει στον άλλο χάος; 
    Εμείς δεν το είπαμε ποτέ αυτό. Και αυτή είναι η μεγάλη ποιοτική διαφορά πολιτικού ήθους, που διακρίνει αυτήν την παράταξη, από εσάς. Διότι έχουμε το θάρρος να λέμε αλήθεια σ’ ό,τι οφείλουμε να σας αναγνωρίσουμε. Το ίδιο, όμως, απαιτούμε κι εμείς. Κι όχι μόνο εμείς. Αυτό απαιτεί η σύγχρονη πολιτική, αυτό ζητούν από εμάς οι πολίτες. Σ’ αυτόν το χώρο απαιτούν συνεννόηση και συνεργασία. Θέλουν μέσα ακόμα και από τις αντιπαραθέσεις και τις συγκρούσεις μας, να βγαίνουν συνθετικά αποτελέσματα, για να προχωράει ο τόπος μπροστά.
    Η απαξίωση, οι αφορισμοί, οι εξορκισμοί, η άρνηση δεν έχουν πλέον θέση στην πολιτική, όπως αυτή σήμερα πρέπει να ασκείται στον τόπο μας.
    Κύριε Φλωρίδη, είστε πιστεύω πολύ σκληρός στο όνομα αυτής της άποψης για την αντιπολίτευση. Νομίζω ότι κι εσείς και οι συνάδελφοί σας έχετε αντιληφθεί από τα όσα σας είπα, ποιες είναι οι δικές μας προθέσεις, ποια είναι όμως και η πραγματικότητα. Και επικαλέστηκα την άποψη της κοινής γνώμης, την οποία φαίνεται να αγνοείτε τον τελευταίο καιρό. 
    Και επειδή είναι προσφιλείς σ’ εσάς οι αναφορές σε δημοσκοπήσεις ή σε δημοσιεύματα, σας παραπέμπω στις δύο τελευταίες δημοσκοπήσεις, όπου σύμφωνα με τις έρευνες που έγιναν, στα προβλήματα που αντιμετωπίζει ο ελληνικός λαός, η υγεία αντιπροσωπεύει το 1%. Αυτό λέει πολλά. Δεν περιμέναμε εμείς τις έρευνες για να μας το πουν. Εσείς που δεν τα παρακολουθείτε τα πράγματα όπως θα έπρεπε, το μαθαίνετε. Και είμαι βέβαιος ότι το έχετε σημειώσει.
    Δείχνει, όμως, ότι τελικά η ελληνική κοινωνία, με τις όποιες εγγενείς αδυναμίες και τα προβλήματα, που γνωρίζουμε και δεν παραγνωρίζουμε, εμπιστεύεται το δημόσιο σύστημα υγείας. Το εμπιστεύεστε κι εσείς σε προσωπική βάση. Και ξέρετε τι εννοώ μ’ αυτό που λέω. Το εμπιστεύομαι κι εγώ και όλοι όσοι βρίσκονται σ’ αυτήν την Αίθουσα.
    Γιατί, λοιπόν, άλλα εδώ μέσα κι άλλα απέξω; Νομίζετε ότι πιάσατε λαυράκι τον τελευταίο καιρό; Και όλα τα ζητήματα, που είχαν προκύψει, ήσαν στην τελική φάση διευθέτησής τους. Κανένα από αυτά τα προβλήματα που προέκυψαν και προβλήθηκαν και που αφορούσαν, κυρίως, στην αποπληρωμή οφειλών, δεν έχει μείνει στο ράφι. Ήδη άρχισαν να τρέχουν οι διαδικασίες. Κινητοποιήθηκαν οι μηχανισμοί. Έχουμε φτάσει στο αποτέλεσμα.
    Έκανα, όμως, και κάτι άλλο αυτές τις ημέρες. Διάβαζα τις εφημερίδες πριν από τέσσερα χρόνια. Πάλι στην ίδια στιγμή τα ίδια έλεγαν. Και πριν από επτά χρόνια. 
    Ε, λοιπόν, κύριοι συνάδελφοι, δεν πρέπει να τελειώσουμε αυτήν την ιστορία; Δεν πρέπει να είμαστε πιο ειλικρινείς απέναντι στην πραγματικότητα;
    Αντί, λοιπόν, να βοηθηθούμε, για να αντιληφθούμε κι εμείς καλύτερα τα σημεία που πάσχει το σύστημα –γιατί το γνωρίζουμε, όπως σας είπα- έχουμε σήμερα μπροστά στην πραγματικότητα αυτή μία διαπίστωση: Ότι τελικά δεν έχετε καμμία διάθεση να σκεφθείτε και να ενεργήσετε συνθετικά, συναινετικά και πάνω απ’ όλα εθνικά.
    Όσο πιο έντονες είναι αυτές οι αντιδράσεις, τόσο περισσότερο εδραιώνεται η δική μας πεποίθηση για την αναγκαιότητα και τις ωφέλειες που έχει αυτή η σπουδαία μεταρρύθμιση που είναι σε εξέλιξη στον τόπο μας και αφορά στην υγεία. Είναι κάτι που χρωστούμε στους πολίτες και απέναντι σε όλους τους κοινωνικούς φορείς και τις πληθυσμιακές ομάδες στη χώρα μας.
    Ίσως παραγνωρίζετε το γεγονός ότι η αύξηση των δαπανών για την υγεία έχει να κάνει και με το γεγονός, που τιμά όλους μας σ’ αυτήν την Αίθουσα, ότι εκπροσωπούμε μία χώρα ανθρώπινη και δημοκρατική. Ένα εκατομμύριο ξένοι ζουν αυτήν τη στιγμή στην Ελλάδα, πολλοί εκ των οποίων ζουν εδώ παράνομα. Κι, όμως, αν χτυπήσουν την πόρτα ενός νοσοκομείου ή ενός κέντρου υγείας -και μιας και κάνετε αυτές τις επισκέψεις, διώξτε από κοντά τις παρέες και τους κλακαδόρους και χτυπήστε τα δωμάτιά τους, για να δείτε ότι είναι γεμάτα από ανθρώπους που υποφέρουν, που πονούν, που δεν έχουν στον ήλιο μοίρα- αυτή η χώρα, αυτή η πατρίδα τους υποδέχεται, τους αγκαλιάζει, τους στηρίζει.
Και όλα αυτά, και φάρμακα και χρόνο στους γιατρούς, όχι ανέξοδα. Και καλά κάνουμε.
      Σε τελευταία ανάλυση να σας κάνω και μία δήλωση εδώ μέσα. Η δική μου δουλειά είναι να κρατώ το σύστημα υγείας όρθιο, υπερήφανο και λειτουργικό. Από εκεί και πέρα, ας δουλέψουμε όλοι μαζί να βρούμε την παθογένεια του συστήματος όπως μας κληροδοτήθηκε, να βάλουμε τα πράγματα κάτω, να δουλέψουμε συνθετικά και να φέρουμε επιτέλους αποτελέσματα. Αυτό το σύστημα πρέπει να παραμείνει ανθρώπινο, πρέπει να παραμείνει κοινωνικό, πρέπει να παραμείνει δημόσιο.
      Σ’ αυτήν την προσπάθεια για την εθνική υπόθεση της υγείας, οφείλετε, αγαπητοί συνάδελφοι, να είστε με την πλευρά του δημοσίου συμφέροντος –αναφέρομαι κυρίως στο κομμάτι για τις προμήθειες. Δεν άφησα κανέναν υπαινιγμό, όπως ενδεχομένως θα κάνετε εσείς, αλλά πιστεύω βαθιά ότι εάν δεν είχαν αλλάξει τα πολιτικά πράγματα το 2004, αυτήν την κατεύθυνση θα είχατε πάρει εσείς, την κατεύθυνση που οδηγεί στη διαφάνεια, στη χρηστή διαχείριση, στον εξορθολογισμό. Και αυτήν την αποστολή ανέλαβε αυτή η Κυβέρνηση. Τα όσα σήμερα σας είπε ο Πρωθυπουργός από αυτό το Βήμα και μου δώσατε εσείς την ευκαιρία μ’ αυτήν την επερώτηση να σας πω, σ’ αυτό το συμπέρασμα οδηγούν. 
      Όσο για τα επικοινωνιακά κόλπα –μιας και μιλήσατε για επικοινωνία- δεν πιάνουν και θα το δείτε αυτό στις επόμενες έρευνες, διότι, όπως σας είπα, κραχ και καταρρεύσεις μίας ημέρας δεν συνέβησαν πουθενά, απλώς το εκπονήσατε -το παραδέχθηκε ο κ. Καρανίκας και μπράβο που το είπε. Είναι δικό σας δημιούργημα εφήμερο και στιγμιαίο, όπως και η πολιτική σας αυτόν τον καιρό.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ήταν άτυχοι οι δεκαοκτώ μαθητές και μαθήτριες και οι δύο συνοδοί καθηγητές από το Γενικό Λύκειο Μακρακώμης Φθιώτιδας. Δεν μπορέσαμε να τους αναγγείλουμε καθ’ ον χρόνο παρακολούθησαν τη συνεδρίαση της Βουλής, γιατί δεν επιτρεπόταν να διακόψουμε την αγόρευση του κυρίου Υπουργού. Το πράττουμε τώρα, αλλά οι λειτουργικές ανάγκες καμμία φορά είναι περισσότερο επιτακτικές και από τα συναισθήματά μας.
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλαβάνος για οκτώ λεπτά.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Υπουργέ, άκουσα και εγώ επίσης με προσοχή το διάλογο μεταξύ του Πρωθυπουργού και του επικεφαλής της Αξιωματικής Αντιπολίτευσης. Η γνώμη μου είναι ότι ο Καραμανλής ήταν ο Σημίτης του 2003 και ο Παπανδρέου ήταν ο Καραμανλής του 2003. Η υγεία, όμως, είναι ο μεγάλος ασθενής και πρέπει να φύγει απ’ αυτόν τον πνιγηρό εναγκαλισμό του δικομματισμού. Γι’ αυτό χρειάζεται τομή στις επιλογές και κυρίως σε δύο: πρώτον, λεφτά για την υγεία και όχι για τις τράπεζες ή τους εξοπλισμούς και δεύτερον, η υγεία, δικαίωμα κάθε πολίτη. Το δημόσιο πρέπει να παρέχει υπηρεσίες υψηλής ποιότητας και όχι η υγεία χώρος ακραίας κερδοσκοπίας, όπως έχει γίνει στην Ελλάδα. 
      Θα σας διαβάσω επιγραμματικά κάποιες τοποθετήσεις για τα θέματα της υγείας και θα σας βάλω το εξής ερώτημα: Ανταποκρίνονται σ’ αυτά που είπε ο κ. Παπανδρέου ή σ’ αυτά που είπε ο κ. Καραμανλής; «Τα νοσοκομεία έρμαια της κακοδιαχείρισης βουλιάζουν και πάλι στα ελλείμματα. Οι πολίτες ταλαιπωρούνται ως κάτοικοι τριτοκοσμικής χώρας στα εξωτερικά ιατρεία. Υπάρχουν τεράστιες ουρές, λίστες αναμονής, φακελάκι. Πολλά νοσοκομεία είναι εντελώς ανεπαρκή. Το σύστημα διακομιδής ασθενών του Ε.Κ.Α.Β. αντιμετωπίζει πολλά και σημαντικά προβλήματα. Τα παράπονα των πολιτών από τα δημόσια νοσοκομεία είναι εκρηκτικά. Υπάρχουν ελλείψεις είκοσι πέντε χιλιάδων θέσεων σε προσωπικό. Οι πολίτες συναντούν μια απαράδεκτη κατάσταση στην πρωτοβάθμια περίθαλψη. Τα κέντρα υγείας παρουσιάζουν ελλείψεις σε προσωπικό και σε υποδομή. Όλο και περισσότεροι Έλληνες αναγκάζονται να στραφούν στον ιδιωτικό τομέα, παρά τα προβλήματα που αντιμετωπίζει και αυτός». Κριτική στον ιδιωτικό τομέα. Ποιου είναι αυτά, αυτά που είναι σαν να τα ακούσαμε σήμερα; 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και να σας πω κάτι; Είναι εύστοχα, όπως εύστοχες ήταν και οι περισσότερες παρατηρήσεις του κ. Παπανδρέου σήμερα, σχετικά με τις κριτικές που γίνονταν. 
     Είναι ο κ. Καραμανλής του 2004, είναι το πρόγραμμα της Νέας Δημοκρατίας για τα θέματα της υγείας. Γι’ αυτό θα έλεγα ότι κάπου πρέπει να είμαστε ειλικρινείς και κάπου πρέπει να σταθούμε στα πράγματα. Ενώ αυτό παρουσιάζεται ως ένα στοιχείο απαισιοδοξίας, εγώ θα έλεγα όχι, υπάρχει δρόμος για λύση. Έχουμε, μάλιστα, και ένα επίκαιρο δείγμα αυτής της δυνατότητας. Ποιο; Το ότι χάριν στους νοσοκομειακούς γιατρούς, την ομοσπονδία τους πανελλαδικά, χάριν στις κινητοποιήσεις τους, χάριν στην αλλαγή του πλαισίου που έκαναν, τον Ιούνιο του 2008 που έκανε έκτακτο συνέδριο η Ομοσπονδία Νοσοκομειακών Γιατρών, έβγαλε ειδική διαπραγματευτική επιτροπή που ήταν έξω από τις δυο μεγάλες παρατάξεις που ανταποκρίνονται στα κόμματα της Νέας Δημοκρατίας και του ΠΑ.ΣΟ.Κ. και έγινε δυνατή, κατ’ αρχάς, η προώθηση μιας σειράς σημαντικών στόχων. Εγώ θέλω να χαιρετίσω τους αγώνες των γιατρών, ζητώντας τους να έχουν επαγρύπνηση, για να υλοποιηθούν αυτά σύντομα και να προωθηθούν και μια σειρά από άλλα αιτήματα, τα οποία δεν αντιμετωπίστηκαν. Ανάμεσα σ’ αυτά, απ’ ό,τι πληροφορήθηκα, είναι η αύξηση μισθών κατά 25%, το επτάωρο, η οργανωμένη εξέλιξη, οι φορολογικές ελαφρύνσεις, σημαντικά ζητήματα. 
     Με αυτήν την έννοια, λοιπόν, εγώ θέλω να απευθυνθώ σ’ όλους τους Έλληνες πολίτες και για όλα τα θέματα. Δε μπορούμε να συνεχίζουμε αυτό το παιχνίδι της εναλλαγής. Όταν υπάρξει οργανωμένη κινητοποίηση, δράση, πιέσεις από τα σώματα της κοινωνίας, τότε μπορούμε να έχουμε αποτελέσματα.
     Το δεύτερο θέμα που θα ήθελα να αναφέρω, είναι ότι για εμάς είναι κεντρικό ζήτημα το ζήτημα των δαπανών για την υγεία. Δε μπορεί να διανοηθεί κανείς, κύριε Υπουργέ, ότι στον προϋπολογισμό που μας έρχεται για το 2009 οι δαπάνες για την υγεία είναι μεταξύ του 1/3 και του 1/4 σε σχέση με το πακέτο, το οποίο ετοιμάζει η Κυβέρνηση για τις τράπεζες. Δε μπορεί στην Ελλάδα να είναι λίγο πάνω από το 2% οι χρηματοδοτήσεις για την υγεία -στο 2,5% του Ακαθάριστου Εθνικού Προϊόντος- και στις χώρες του Ο.Ο.Σ.Α. να κινείται πάνω από το 10%. Δεν μπορεί στην Ελλάδα να επιβαρύνεται στο εισόδημά του ο πολίτης και το 6% περίπου του εισοδήματός του να πηγαίνει για δαπάνες για υγεία, όταν στις ίδιες τις Ηνωμένες Πολιτείες Αμερικής, που είναι το βασίλειο της κερδοσκοπίας και της διείσδυσης των ιδιωτικών συμφερόντων σ’ όλες τις κοινωνικές υπηρεσίες, είναι στο 3%. Δεν μπορεί οι ιδιωτικές δαπάνες για την υγεία στην Ελλάδα να είναι περίπου στο 60% σε σχέση με το 40% που είναι του δημοσίου. Μ’ αυτήν την έννοια χρειάζεται να γίνει μια μεγάλη τομή και είναι δυνατόν να γίνει αυτή η τομή μ’ άλλες επιλογές σε σχέση με τις τράπεζες, τη φορολογία, τους εξοπλισμούς κ.λπ..
     Το τρίτο σημείο, που είναι ταυτόχρονα το δεύτερο κλειδί, είναι αν θα έχουμε εδώ πέρα τελικά έναν τομέα δημόσιο ή ιδιωτικό. Εγώ νομίζω ότι αυτό βγαίνει και από τη διεθνή κρίση. Η διεθνής κρίση, που ξεκίνησε από τα στεγαστικά δάνεια, δηλαδή την ανάγκη να έχουν μια στέγη πάνω από το κεφάλι τους οι φτωχοί, υπογραμμίζει την ανάγκη το δημόσιο να στηρίξει μια σειρά από υπηρεσίες, κυρίως, στο θέμα της υγείας που είναι δικαίωμα για τον καθένα, είτε είναι μετανάστης είτε ντόπιος είτε οτιδήποτε άλλο. 
     Εδώ βλέπουμε μια σειρά εξελίξεις που έχουμε πολύπλευρα να προωθείται η ιδιωτικοποίηση -μεγάλες κλινικές, μεγάλα νοσοκομεία- και από την Κυβέρνηση της Νέας Δημοκρατίας και προηγουμένως από την κυβέρνηση του ΠΑ.ΣΟ.Κ., σχέδια δημοσίων και ιδιωτικών επενδύσεων, που είναι εκβιασμός στο δημόσιο προγραμματισμό. Χαρακτηριστικό παράδειγμα είναι το Νοσοκομείο Πρέβεζας. Τι θέλει ο Δήμαρχος της Πρέβεζας; Ένα δημόσιο νοσοκομείο. Και του λένε είτε θα δεχθείς αυτό, το Σ.Δ.Ι.Τ., είτε το νοσοκομείο σου θα πάει αλλού. 
      Συνεχές πέρασμα μιας σειράς υπηρεσιών των νοσοκομείων, όπως είναι η σίτιση, η φύλαξη, η καθαριότητα -επί ΠΑ.ΣΟ.Κ.- οι τεχνικές υπηρεσίες, οι λογιστικές, οι εργασίες πληροφορικής -επί Νέας Δημοκρατίας- στους ιδιώτες. Για ποιο λόγο; Είναι ανίκανο το δημόσιο; Δεν μπορεί να κάνει ένα συνεργείο καθαριότητας μέσα στα νοσοκομεία; Δεν μπορεί να κάνει ένα συνεργείο φύλαξης; Γιατί γίνεται αυτό; Για να βλέπουμε καθαρίστριες, ακόμη και μέσα στο Ι.Κ.Α. να μην έχουν στοιχειώδη ασφάλιση;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από κει και πέρα εντελώς επιγραμματικά, διότι ο χρόνος μου έχει τελειώσει, να πω ότι έχει σημασία το ζήτημα του προσωπικού και των κενών θέσεων και όλα αυτά από τα προβλήματα που δημιουργήθηκαν με τους ειδικούς λογαριασμούς. Χθες ήμουν στο Πανεπιστημιακό Νοσοκομείο Ηρακλείου και είδα ουρές  που ούτε στον κινηματογράφο δεν τις βλέπεις τις εποχές των μεγάλων κρίσεων. Τεράστιες ουρές και απόγνωση των εργαζομένων για αντιμετώπιση των θεμάτων της διαφθοράς που έχουν σχέση και με τις φαρμακευτικές εταιρείες και με τα κυκλώματα και με τις οικονομικές πιέσεις στους εργαζομένους. 
      Καταθέτω μια σειρά προτάσεις του Συνασπισμού Ριζοσπαστικής Αριστεράς για τον εκσυγχρονισμό του κινήματος του τομέα της δημόσιας υγείας.
      Ευχαριστώ πολύ.
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέκος Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Αναστάσιος Νεράντζης): Μία δίλεπτη παρέμβαση έχει ζητήσει ο κύριος Υπουργός, πριν μιλήσει ο κ. Παπουτσής, ο οποίος ακολουθεί ευθύς μετά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε.
      Άκουσα με πολλή προσοχή τον πρόεδρο του ΣΥ.ΡΙΖ.Α. κ. Αλαβάνο. Θα ήθελα να μου επιτρέψει, μέσα σε δύο λεπτά, πράγματι, να απαντήσω σε τρία από τα σημεία του.
      Πρώτα απ’ όλα, κύριε πρόεδρε, με τη σημερινή του παρουσία σήμερα εδώ ο κ. Πρωθυπουργός, έδωσε το στίγμα, τις συνέπειες και τη συνέχεια, σε σχέση με μια πολιτική που την επικαλεστήκατε εσείς πρωτύτερα. Δηλαδή, το πρόγραμμα της Νέας Δημοκρατίας. Μέσα σ’ αυτήν την τετραετία ωριμάζουν συνθήκες και οδηγούμαστε σε αποτελέσματα. Αλλά έχουν γίνει και πάρα πολλά, που είχα την ευκαιρία προ ολίγου να τα παρουσιάσω. Συνεπώς δεν τίθεται κανένα ζήτημα. Ναι, το πρόγραμμά μας εφαρμόζουμε, γι’ αυτό μας εξαίρεσαν, πριν από πέντε χρόνια και ξανά, πριν από ένα χρόνο.
      Σ’ ό,τι αφορά στους νοσοκομειακούς γιατρούς, θα ήθελα να σας πω, διότι το παρακολούθησα προσωπικά, το όλο ζήτημα, αν δεν είχαν προκύψει εσωτερικές διαφορές στην οικογένεια των γιατρών, θα είχαμε τελειώσει πολύ νωρίτερα. Εμείς είμαστε εξαρχής σε σχέση συνέπειας, με τα όσα είχαμε προτείνει και θέλω από το Βήμα αυτό, να εξάρω τον υψηλό δείκτη υπευθυνότητας όλων των παρατάξεων που τώρα συνθετικά και ενωμένα οδηγήθηκαν στο να μας καταθέσουν τις προτάσεις τους, τις οποίες και αποδεχθήκαμε. 
      Σ’ ό,τι αφορά την αναφορά σας στις Ηνωμένες Πολιτείες της Αμερικής, θα ήθελα να μου επιτρέψετε, αν και νομίζω ότι το γνωρίζετε, να σας πω ότι στην Αμερική το 20% του πληθυσμού είναι ανασφάλιστοι. Είναι πενήντα εκατομμύρια άνθρωποι που αν δεν βρουν άλλο τρόπο μπροστά σ’ ένα πρόβλημα υγείας, θα πεθάνουν στους δρόμους. Το 20%, λοιπόν, του εκεί πληθυσμού είναι ανασφάλιστοι και αυτό εξηγεί το επί του συνόλου ποσό των δαπανών υγείας.
      Στην Ελλάδα προστίθεται  10% -και το είπα πρωτύτερα και είμαι βέβαιος ότι θα το σημειώσετε- από την παρουσία στη χώρα μας ενός εκατομμυρίου περίπου ξένων, το οποίο το δημόσιο σύστημα υγείας και φροντίζει και περιθάλπει, χωρίς να υπολογίζει τις τιμές και τα κόστη. 
      Θα θυμίσω ένα παράδειγμα. Πριν από λίγους μήνες στο Νοσοκομείο Νίκαιας, αν θυμάμαι καλά, συνέβη το εξής περιστατικό. Ειδοποιήθηκα ότι είχε βρεθεί μόσχευμα για έναν ασθενή. Υπήρχε στην Πίζα και έπρεπε να τεθεί άμεσα, μέσω του Εθνικού Κέντρου Επιχειρήσεων Υγείας μία επιχείρηση, για να σωθεί ένας άνθρωπος. Η πληροφορία, όμως, που συνόδευε αυτόν το νέο ήταν ότι ο άνθρωπος αυτός ήταν μια Γεωργιανή ανασφάλιστη και παράνομα διαβιούσα στην Ελλάδα. Και η απόφασή μας, κύριε Πρόεδρε, ήταν αυτή που είμαι βέβαιος ότι και εσείς χειροκροτείτε. Στήθηκε ο μηχανισμός, μετέβη ένα C-130, συνοδεύτηκε από γιατρούς νοσηλευτές, γύρισε πίσω στην Ελλάδα, θέλω να πιστεύω ότι είναι ακόμη καλά, όσο κι αν γύρισε και πάλι στην παρανομία. 
      Και για τις Σ.Δ.Ι.Τ., επειδή ξέρω ότι υπάρχει και ιδεολογική εδώ διαφορά, θέλω να σας πω το εξής: Το έχουμε μελετήσει αυτό το πρόγραμμα των Σ.Δ.Ι.Τ.. Μην έχετε καμμία αμφιβολία και πείτε στο Δήμαρχο της Πρέβεζας με τον οποίο έχω και εγώ επικοινωνήσει, να μην ανησυχεί καθόλου. Δημόσιο θα είναι το σύστημα, δημόσιο το νοσοκομείο, δημόσιες οι υπηρεσίες, του δημοσίου οι γιατροί και οι νοσηλευτές. Η υποδομή είναι αυτή που αναλαμβάνει ο ιδιωτικός τομέας. Θα γίνει με πιο γρήγορους ρυθμούς, κάτω από διαδικασίες οικονομικά πιο συμφέρουσες και διάφανες. Το να έχει η Πρέβεζα ένα νοσοκομείο, κάτω απ’ αυτούς τους όρους, όπως περιγράφω, νομίζω ότι και εσείς δεν το θέλετε.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα έξι μαθητές και μαθήτριες και δύο συνοδοί καθηγητές από το Γενικό Λύκειο Γαστούνης Ηλείας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Χρήστος Παπουτσής.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, επιτρέψτε μου πριν κάνω χρήση της μεγαθυμίας σας όσον αφορά την άνεση χρόνου την οποία δώσατε και στον κύριο Υπουργό, να πω…
      ΠΡΟΕΔΡΕΥΩΝ (Αναστάσιος Νεράντζης): Δεν είχα καμμία μεγαθυμία. Εξήντλησε και την τριτολογία του, οπότε είναι ακριβώς στο όριό του.
      ΧΡΗΣΤΟΣ ΠΑΠΟΥΤΣΗΣ: Χαίρομαι για τη δήλωση αυτή. Υποθέτω, λοιπόν, ότι η Κυβέρνηση δεν έχει ξανά το λόγο. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν θέλετε να έχω το λόγο;
      ΧΡΗΣΤΟΣ ΠΑΠΟΥΤΣΗΣ: Όχι. Πολύ ευχαρίστως αλλά θέλω να…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Διότι αυτό είναι μία ένδειξη νοοτροπίας που δεν σας τιμά. 
      ΠΡΟΕΔΡΕΥΩΝ (Αναστάσιος Νεράντζης): Ο Υπουργός λαμβάνει το λόγο όποτε τον ζητήσει. Ο Κανονισμός λέει ότι ο Υπουργός λαμβάνει το λόγο όποτε τον ζητήσει.
      ΧΡΗΣΤΟΣ ΠΑΠΟΥΤΣΗΣ: Κύριε Υπουργέ όπως γνωρίζετε εγώ σας εκτιμώ προσωπικά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το ίδιο και εγώ.
      ΧΡΗΣΤΟΣ ΠΑΠΟΥΤΣΗΣ: Χαίρομαι πάρα πολύ τους Υπουργούς της Κυβέρνησης να ομιλούν διαρκώς για να αποκαλύπτεται η πολιτική σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τότε γιατί φοβηθήκατε να μην ξαναμιλήσω;
      ΧΡΗΣΤΟΣ ΠΑΠΟΥΤΣΗΣ: Όχι δεν φοβήθηκα. Πήγαινε αλλού το σχόλιό μου.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Παπουτσή, αν έχετε την καλοσύνη συνεχίστε.
      ΧΡΗΣΤΟΣ ΠΑΠΟΥΤΣΗΣ: Επιτρέψτε μου, λοιπόν, κύριε Πρόεδρε και χωρίς να υπολογίζεται στο χρόνο να κάνω ένα σχόλιο τάξης πρώτα από όλα για να ξαναφέρουμε τη μπάλα στο γήπεδο. Και για να φέρουμε την μπάλα στο γήπεδο κύριε Πρόεδρε, επιτρέψτε μου αφού πρώτα πω τη μεγάλη εκτίμηση που έχω στο πρόσωπο του Προέδρου του Συνασπισμού κ. Αλαβάνου να σας παρακαλέσω στο μέλλον να εφαρμόζετε τον Κανονισμό όσον αφορά την κοινοβουλευτική τάξη και όσον αφορά το ρόλο, και το λόγο που έχει ο καθείς εδώ στην Αίθουσα.
      ΠΡΟΕΔΡΕΥΩΝ (Αναστάσιος Νεράντζης): Επειδή στρέφεστε στο Προεδρείο σας λέγω ότι έχετε τελείως άδικο.
      ΧΡΗΣΤΟΣ ΠΑΠΟΥΤΣΗΣ: Όχι,  έχω απόλυτο δίκιο.
      ΠΡΟΕΔΡΕΥΩΝ (Αναστάσιος Νεράντζης): Έχετε τελείως άδικο. Το θέμα έχει απασχολήσει 
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, σύμφωνα με το άρθρο…
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Επιτρέψτε μου. Καταχωρήθηκε η άποψή σας επιτρέψτε μου να σας πω τον αντίλογο.
      Το θέμα απασχόλησε τη Διάσκεψη των Προέδρων. Το γνωρίζουμε όσοι μετείχαμε εκεί και επομένως εφόσον απασχόλησε τη Διάσκεψη των Προέδρων έχει αποφανθεί ότι όταν ζητήσει το λόγο ο Πρόεδρος Κοινοβουλευτικής Ομάδας κόμματος, αυτός προηγείται του Κοινοβουλευτικού Εκπροσώπου. Επομένως οι αιτιάσεις περί μη τηρήσεως του Κανονισμού είναι άσφαιρες.
      Επομένως συνεχίστε και βάζω το χρόνο από την αρχή για να μη σας δημιουργήσω κανένα πρόβλημα.
      ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε, σέβομαι αυτό το οποίο λέτε, αλλά επειδή καταγράφονται στα Πρακτικά να γραφεί παρακαλώ και η δική μου άποψη.
      ΠΡΟΕΔΡΕΥΩΝ (Αναστάσιος Νεράντζης): Βεβαίως και θα καταγραφεί.
      ΧΡΗΣΤΟΣ ΠΑΠΟΥΤΣΗΣ: Βεβαίως ο Πρόεδρος κ. Κακλαμάνης, είναι παρών στην Αίθουσα ο οποίος συμμετείχε στη Διάσκεψη των Προέδρων, αλλά ωστόσο θέλω να σας πω ότι οποιοδήποτε και αν ήταν το πνεύμα και η συζήτηση και η πρόθεση των συμμετεχόντων στη Διάσκεψη των Προέδρων, ένα είναι βέβαιο ότι η τροποποίηση του Κανονισμού δεν πραγματοποιείται από τις συσκέψεις της Διάσκεψης των Προέδρων. 
      ΠΡΟΕΔΡΕΥΩΝ (Αναστάσιος Νεράντζης): Η ερμηνεία του Κανονισμού πραγματοποιείται επειδή δεν υπάρχει ρητή πρόβλεψη στον Κανονισμό. Μη λέτε, λοιπόν, πράγματα που δεν είναι σωστά.
      ΧΡΗΣΤΟΣ ΠΑΠΟΥΤΣΗΣ: Σας παρακαλώ. Σύμφωνα με τον Κανονισμό ο Κοινοβουλευτικός Εκπρόσωπος είναι εκπρόσωπος του Προέδρου του Κόμματος το οποίο έχει καταθέσει την επερώτηση. Και παρακαλώ πολύ να καταχωρηθεί στα Πρακτικά και αυτή η γνώμη μου.
      ΠΡΟΕΔΡΕΥΩΝ (Αναστάσιος Νεράντζης): Ήδη έχει καταγραφεί ό,τι λέτε στα Πρακτικά. Δεν υπάρχει λόγος να το επικαλείστε. Καταγράφονται τα πάντα. 
      Παρακαλώ συνεχίστε.
      ΧΡΗΣΤΟΣ ΠΑΠΟΥΤΣΗΣ: Για να επαναφέρουμε, λοιπόν, την μπάλα στο γήπεδο της επερώτησης και επειδή ο κύριος Υπουργός αναφέρθηκε με μεγάλη επιθυμία από ότι κατάλαβα στο θέμα τον προμηθειών θα αρχίσω από εδώ.
      Κύριε Υπουργέ, εσείς εδώ ελέγχεστε για τα πεπραγμένα σας, για τη δική σας πρακτική, για τη δική σας περίοδο, για τις δικές σας επιλογές.
      Ποια είναι η πραγματικότητα λοιπόν; Πότε ψηφίστηκε ο νόμος για το σύστημα των προμηθειών; Τον Ιούνιο του 2007. Πότε εξηγγέλθη ο νόμος και πάγωσε η οποιαδήποτε άλλη διαδικασία σύμφωνα με το προηγούμενο νομοθετικό πλαίσιο; Το 2004, από τις προγραμματικές δηλώσεις της κυβέρνησης, από τον ίδιο τον Πρωθυπουργό εδώ και από τον προκάτοχό σας Υπουργό.
      Να σας υπενθυμίσω, λοιπόν, ότι αυτός ο νόμος –για να το καταλαβαίνει και ο κόσμος- ψηφίστηκε τρία χρόνια αργότερα. Τι θα γινόταν μάλιστα αν δεν ήταν στις πρώτες σας προτεραιότητες, όπως μας λέγατε τότε; Πότε θα ψηφιζόταν; Και το κυριότερο προβλέψατε –σοφά όπως αποδείχθηκε στην πορεία- ο ίδιος ο νόμος να υλοποιηθεί σε δύο χρόνια. Αυτό προβλέπει ο νόμος. Δηλαδή σύνολο πέντε χρόνια, να περάσει η πενταετία. Σ’ αυτήν την πενταετία τι γίνεται; Θυμάμαι τα λόγια σας  όμως, όχι τα δικά σας κύριε Υπουργέ, αλλά του προκατόχου σας και του Πρωθυπουργού: «Σε είκοσι τέσσερις ώρες θα αλλάξουμε το διάτρητο σύστημα του ΠΑ.ΣΟ.Κ. και θα φέρουμε ένα νόμο ο οποίος θα εγγυάται τις προμήθειες σε υγιή βάση». Αυτά λέγατε.
      Πέντε χρόνια στην Κυβέρνηση, να δούμε το αποτέλεσμα. Ποιο είναι το αποτέλεσμα της αδρανοποίησης του προηγούμενου  δικού μας νόμου, του ν. 2955 και της ολιγωρίας σας; 1,2 δισεκατομμύριο ευρώ, γιατί αυτό  είναι το ποσό στο οποίο ανέρχονται τα χρέη για τις εξωσυμβατικές παραγγελίες. Γιατί τα νοσοκομεία νομότυπα ή όχι –εσείς βρέστε το, ελέγχεστε και για αυτό- βλέποντας τις αποθήκες τους να αδειάζουν, τι έπρεπε να κάνουν; Να μεριμνήσουν γι’ την αγορά νέου υλικού με απευθείας αναθέσεις ή με την παράταση παλαιότερων συμβάσεων για τις συμπράξεις του δημοσίου και ιδιωτικού τομέα για τις οποίες σπεύσατε προηγουμένως να μας πείτε τη γνώμη σας και τις προθέσεις σας. Υποτίθεται όμως ότι σύμφωνα με τις εξαγγελίες σας αυτές θα οδηγούσαν στην αναβάθμιση των υποδομών και υπηρεσιών. 
      Όμως αντίθετα με τις προσδοκίες σας ή σύμφωνα με το σχεδιασμό σας –και αυτό κρίνεται και ελέγχεται- τα έργα έφτασαν να κοστίζουν τα διπλά λεφτά απ’ ό,τι θα κόστιζαν αν επιχειρούνταν από  το κράτος. Αυτή η ανεξέλεγκτη κατάσταση, την οποία βλέπουμε επί πέντε χρόνια, προσέφερε σπάνιες δυνατότητες εύκολου κέρδους σε επιτήδειους ιδιώτες εν πολλοίς «ημέτερους» της Νέας Δημοκρατίας, που είχαν έρεισμα στους διοικητικούς μηχανισμούς των νοσοκομείων και στο κομματικό πελατειακό σύστημα.
      Γιατί, λοιπόν, παρεξηγείστε και αντιδράτε όταν ο κ.Φλωρίδης λέει αυτό που λέει ο κάθε Έλληνας πολίτης της χώρας βλέποντας τη λειτουργία των νοσοκομείων της χώρας, ότι πρόκειται για ένα μεγάλο πάρτι ρεμούλας; Περί αυτού πρόκειται.
      Ακούσαμε σήμερα στην Βουλή των Ελλήνων και μάλιστα με μεγάλη συμμετοχή των συναδέλφων Βουλευτών απ’ όλα τα κόμματα, τον Πρωθυπουργό και τον Υπουργό Υγείας. Κανονικά πρέπει να κάνουμε πάρτι μετά. Πρώτη φορά Πρωθυπουργός και Υπουργός Υγείας εκδηλώνουν και καταγράφουν το τεράστιο ενδιαφέρον τους για το θέμα της υγείας. Σας διαβεβαιώ ότι έχουμε εκπλαγεί όλοι. Σας διαβεβαιώ ότι έχουμε μείνει εμβρόντητοι. Εδώ ή πρόκειται περί του Πρωθυπουργού και του Υπουργού οι οποίοι ζουν στην εικονική πραγματικότητα την οποία οι ίδιοι έχουν σχεδιάσει…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πριν από ενάμιση μήνα ήμασταν πάλι εδώ.
      ΧΡΗΣΤΟΣ ΠΑΠΟΥΤΣΗΣ: Όχι εσείς, κύριε Υπουργέ. Ο Πρωθυπουργός πρώτη φορά.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Και ο Πρωθυπουργός.
      ΧΡΗΣΤΟΣ ΠΑΠΟΥΤΣΗΣ: Με συγχωρείτε πολύ. Επί της υγείας;
      Ή εδώ πρόκειται για κάτι άλλο χειρότερο. Πρόκειται για εικονικό Πρωθυπουργό και εικονικούς Υπουργούς οι οποίοι δεν θέλουν να αντιληφθούν την πραγματικότητα την οποία βλέπει όλος ο ελληνικός λαός, μία ζοφερή πραγματικότητα γύρω από τα νοσοκομεία της χώρας.
      Μας μιλάτε για τα ελλείμματα τα οποία κληροδότησε η κυβέρνηση του ΠΑ.ΣΟ.Κ.. Και εσείς κινείστε στον ίδιο δρόμο με τον κ. Αλογοσκούφη κατά τα άλλα. Εγώ σας παρακαλώ: κάντε μια απλή άσκηση μόνος σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Στις εξωσυμβατικές αναφέρθηκα, στη ρεμούλα.
      ΧΡΗΣΤΟΣ ΠΑΠΟΥΤΣΗΣ: Κάντε μια απλή άσκηση. Δείτε σας παρακαλώ πολύ την καμπύλη των ελλειμμάτων. Πάρτε τα ελλείμματα και σχηματίστε μία καμπύλη. Τα τελευταία χρόνια η καμπύλη είναι σταθερά ανοδική. Τα ανοίγματα με την επικάθιση του ενός ελλείμματος στο άλλο περιγράφουν πλέον τη γεωμετρική πρόοδο. Αυτό συμβαίνει. Δεν υπάρχει πουθενά μείωση του ελλείμματος.
      Επιπλέον, επειδή ακούω συνέχεια και εσάς και άλλους Υπουργούς και κυρίως τον κ. Αλογοσκούφη, να αντιμετωπίζετε την υγεία ως οικονομικό ζήτημα, θέλω να σας παρακαλέσω το εξής. Δεν μπορεί να λέτε από τη μια πλευρά ότι είναι εθνικό ζήτημα η υγεία και από την άλλη πλευρά να προσδιορίζετε τις επιλογές και τις πράξεις σας και κυρίως την πρακτική σας με βάση τις οικονομικές δυνατότητες μόνο, γιατί η υγεία είναι πάνω απ’ όλα κοινωνικό και πολιτικό ζήτημα και απαιτείται συνεργασία, σύμπραξη και συνέργεια των Υπουργών Οικονομικών, του Υπουργείου Ανάπτυξης, του Υπουργού Υγείας αλλά και του Υπουργού Ασφάλισης.
      Εδώ, λοιπόν, δεν πιστεύω να είστε και εσείς ικανοποιημένος, κύριε Υπουργέ. Εγώ ξέρω τις προσπάθειές σας. Ξέρω την αγωνία σας στο Υπουργείο. Δεν πιστεύω όμως ότι είστε ευχαριστημένος από τη συνεργασία που έχετε με τους άλλους συναδέλφους. Εδώ δεν πρόκειται περί συνεργασίας σ’ έναν τομέα κρίσιμο για τη χώρα και για το λαό. Εδώ πρόκειται περί διαρκούς γκρίνιας, δελφινομαχίας και αλληλοσπαραγμού. Περί αυτού πρόκειται.
    Θα μου επιτρέψετε, κύριε Πρόεδρε, να διαβάσω ένα σημείωμα. «Θα μπορούσε να είναι ένα ανέκδοτο του συρμού, αλλά δυστυχώς είναι αλήθεια. Την ώρα που η Κυβέρνηση, η Αντιπολίτευση, η Βουλή, η δικαιοσύνη, τα συνδικάτα, η Τοπική Αυτοδιοίκηση και τα έντυπα και ηλεκτρονικά Μέσα Μαζικής Ενημέρωσης ασχολούνται με τους τρεις ή τέσσερις «Θερναδιέρους» της συμπρωτεύουσας και τις αλληλοϋποκλοπές και τις κλοπές τους, ευάριθμοι προμηθευτές νοσοκομείων, δίκην μπαγκαδόρων, εισέβαλαν σε νοσηλευτικά ιδρύματα του Ε.Σ.Υ., προκειμένου να πάρουν πίσω εφόδια που τους προμήθευσαν και για τα οποία μένουν απλήρωτοι επί χρόνια. Την ίδια ώρα, επτά νοσοκομεία άφηναν να διαρρεύσει ότι κινδυνεύουν να κλείσουν από έλλειψη ιατρικού και νοσηλευτικού προσωπικού και από έλλειψη εφοδίων, διότι από ορισμένα τμήματά τους λείπει μέχρι και το 90% του προσωπικού. Είναι προφανές ότι το σύνθημα και το αίτημα για την περιώνυμη επανίδρυση του κράτους το πήραν ζεστά και το έθεσαν σε εφαρμογή δυο κυρίως Υπουργοί, ο Υπουργός Οικονομίας και ο Υπουργός Υγείας και Κοινωνικής Αλληλεγγύης και άρχισαν την επανίδρυση από τον πιο ευαίσθητο κρατικό τομέα, από το Εθνικό Σύστημα Υγείας, το οποίο σε πρώτη φάση και προκειμένου να το επανιδρύσουν το σπρώχνουν σε πλήρη διάλυση. Ο πρώτος Υπουργός του στερεί, όχι μόνο τις αναγκαίες για τη λειτουργία του πιστώσεις, αλλά και τους νομοθετημένους υπέρ του Ε.Σ.Υ. πόρους και ο δεύτερος ελλείψει πιστώσεων και πόρων πληρώνει τα χρέη των νοσοκομείων και διορίζει το αναγκαίο ιατρικό και νοσηλευτικό προσωπικό κουβεντιαστά, αντί να παραιτηθεί δηλώνοντας ότι υγεία χωρίς πόρους δεν δύναται να υπάρξει. Έτσι, τα τελευταία χρόνια δεν περνάει μήνας που να μη βγει στα κανάλια ο κ. Αβραμόπουλος για να εξαγγείλει νέες κάθε φορά προσλήψεις προσωπικού και νέα κάθε φορά εξόφληση των προμηθευτών των νοσοκομείων. Και κατάντησαν το πιο σύντομο ανέκδοτο οι λέξεις «προσλήψεις Αβραμόπουλου». Να συμφωνήσουμε έστω ότι δεν υπάρχουν χρήματα και ότι δεν είναι δυνατές οι προσλήψεις υπό τις παρούσες συνθήκες. Αλλά πώς να συμφωνήσουμε στην επαναλαμβανόμενη ανά μήνα κοροϊδία του λαού; Και μ’ αυτά τα μυαλά, τα νοσοκομεία θα κλείσουν και τότε σίγουρα θα πιάσουν δουλειά οι γνωστοί νταβατζήδες, οι οποίοι και νοσοκομεία θα ανεγείρουν και γιατρούς θα προσλάβουν και νοσηλευτές θα βρουν και εφόδια και φάρμακα και θα θησαυρίζουν ως έμποροι υγείας. Θα μπορούσε να ήταν ανέκδοτο, αλλά δυστυχώς, είναι αλήθεια». Υπογραφή: «Ο ΑΔΕΣΜΕΥΤΟΣ ΤΥΠΟΣ», η κυριακάτικη έκδοση, η εφημερίδα η οποία, πέραν αυτού του άρθρου, σε όλες τις υπόλοιπες σελίδες κατατρέχεται με το πώς θα απαξιώσει το ΠΑ.ΣΟ.Κ., το Γιώργο  Παπανδρέου, την πολιτική μας όλα τα προηγούμενα χρόνια.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ενώ μ’ αυτό βοηθάει την Κυβέρνηση!
      ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, είναι πλέον κοινή πεποίθηση ότι η ανικανότητα της Κυβέρνησης να εξασφαλίσει την καλή λειτουργία των δημοσίων νοσοκομείων είναι δεδομένη και είναι δεδομένη σε όλους. Δεν είναι μόνο τα παραδείγματα στα οποία αναφέρθηκαν οι συνάδελφοι για το «Αττικό», τον «Ευαγγελισμό», το «Γενικό Κρατικό Νίκαιας», τα άλλα νοσοκομεία στη χώρα, για τα οποία σε κάθε τοπική κοινωνία είναι γνωστά τα προβλήματα τα οποία αντιμετωπίζουν, αλλά εδώ υπάρχει ένα βαθύτερο πολιτικό συμπέρασμα. Ότι η χρεοκοπία των δημοσίων νοσοκομείων στην πραγματικότητα αποτελεί ένα πλήγμα στην καρδιά του κοινωνικού κράτους και αυτό είναι επιλογή της Νέας Δημοκρατίας. Είναι επιλογή και ταυτόχρονα είναι και η καταγραφή, η αποκάλυψη της μεγάλης υποκρισίας της Νέας Δημοκρατίας. Όμως, οι πολίτες είναι εκείνοι οι οποίοι αντιλαμβάνονται τον εμπαιγμό, βλέπουν την κοροϊδία, τη βλέπουν μπροστά τους: Τον περασμένο Μάιο με το λουκέτο στην απογευματινή βάρδια του «Ευαγγελισμού» και την αιμοδοσία του Σαββατοκύριακου. Το «Αττικό», γνωρίζετε τα προβλήματα, κοντεύει να κλείσει, επανειλημμένες και αγωνιώδεις δηλώσεις όλων των επικεφαλής των τμημάτων του νοσοκομείου. Οι εφημερίες των γιατρών έμειναν για καιρό απλήρωτες και η έλλειψη στοιχειωδών υλικών άρχισε να θυμίζει νοσοκομειακές μονάδες σε εμπόλεμες ζώνες. Χειρουργεία, τα οποία εγκαινιάζονται βεβαίως με πολύ ωραίους φωτισμούς, λαμπρές τελετές, κορδέλες, φώτα και παρουσία λαμπρών προσώπων, μένουν όμως ερμητικά κλειστά στη συνέχεια. Πρώτα εγκαινιάζονται φυσικά, πρώτα γίνονται οι λαμπρές τελετές και μετά είτε μένουν κλειστά είτε υπολειτουργούν. Τα μηχανήματα σκουριάζουν σε πλήρη αχρησία και εκατοντάδες κρεβάτια σε μονάδες εντατικής θεραπείας περιθάλπουν νυχτερίδες και αράχνες. Τα χρέη των νοσοκομείων τεράστια, μεγάλα. Οι ελλείψεις σημαντικές. Δεν θέλω να τις απαριθμήσω. Θα πω μόνο ένα το οποίο μου κάνει φοβερή εντύπωση. Με γάντια κομμωτηρίου φροντίζουν οι νοσηλευτές στο «ΑΓΛΑΪΑ ΚΥΡΙΑΚΟΥ» τους μικρούς ασθενείς τους, αφού τα αποστειρωμένα έχουν τελειώσει και οι προμηθευτές αρνούνται να τους προμηθεύσουν νέα. Ψέματα ή όχι; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ψέματα!
      ΧΡΗΣΤΟΣ ΠΑΠΟΥΤΣΗΣ: Επισκεφθείτε, λοιπόν, το νοσοκομείο! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Η πολιτική της κατσαρίδας γίνεται πολιτική των πλαστικών γαντιών; 
      ΧΡΗΣΤΟΣ ΠΑΠΟΥΤΣΗΣ: Την έχουμε καταγγείλει εδώ και πάρα πολύ καιρό. Όμως, αυτές είναι οι επίσημες ανακοινώσεις των εργαζομένων. Διαψεύστε τους εργαζόμενους. Διαψεύστε την πραγματικότητα. 
      Είναι ψέματα ότι οι διοικήσεις αρχίζουν μεταξύ τους τηλεφωνήματα, τι υλικό έχεις εσύ, τι υλικό έχω εγώ να σου δώσω να κάνουμε ανταλλαγή; Είναι ψέμα; Τότε ελέγξτε τις διοικήσεις που εσείς διορίσατε. Είναι ψέμα ότι τις προηγούμενες ημέρες ήρθαν από την Ηλεία μεγάλες ποσότητες από γάζες που είχαν σταλεί για την κάλυψη των πυρόπληκτων για να χρησιμοποιηθούν και να καλύψουν τις ανάγκες των εδώ νοσοκομείων; 
       ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δηλαδή να τις πετάγαμε; 
      ΧΡΗΣΤΟΣ ΠΑΠΟΥΤΣΗΣ: Τι να τις κάνουν οι πολίτες σήμερα τις μεταρρυθμίσεις, όταν ακούν τις μεταρρυθμίσεις του κ. Καραμανλή και του κ. Αλογοσκούφη; Τι να τους κάνουν τους ρυθμούς ανάπτυξης που ακούμε συνεχώς; Τι να τις κάνουν τις ρητορείες περί υπευθυνότητας, οι ασφαλισμένοι πολίτες όταν δεν μπορούν να προμηθεύονται εγκαίρως τα φάρμακά τους; 
      ΠΡΟΕΔΡΕΥΩΝ (Αναστάσιος Νεράντζης): Θα πάρετε και το χρόνο της δευτερολογίας σας, κύριε Παπουτσή; 
      ΧΡΗΣΤΟΣ ΠΑΠΟΥΤΣΗΣ: Θα πάρω λίγο χρόνο από τη μεγαθυμία σας, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Από τη δευτερολογία σας. 
      Η μεγαθυμία υποχωρεί προ του Κανονισμού τον οποίο υπερασπίζεστε άλλωστε. 
      ΧΡΗΣΤΟΣ ΠΑΠΟΥΤΣΗΣ: Τι θα μπορούν να κάνουν οι πολίτες και πώς θα σταθούν όταν δεν μπορούν να κάνουν τις απαραίτητες εξετάσεις, όταν δεν μπορούν να χειρουργηθούν στην ώρα τους στα νοσοκομεία, όταν αναγκάζονται να χρεωθούν για να προσφύγουν με απελπισία και αγωνία για το δικό τους μέλλον και τη ζωή τους στον ιδιωτικό τομέα; 
      Είναι ψέμα ότι η έλλειψη προσωπικού στα νοσοκομεία φτάνει μέχρι 50%; Και παρά τις δηλώσεις σας εδώ στη Βουλή ότι ετοιμάζετε τις μεγάλες προσλήψεις εννέα χιλιάδες, η πραγματικότητα σας έχει διαψεύσει με πλήρη διαπίστωση απ’ όλους τους Βουλευτές ότι δεν έχει προσληφθεί κανένας πουθενά. Μόλις, οκτακόσια άτομα το χρόνο προσλαμβάνονται έναντι χιλίων διακοσίων που αποχωρούν. Είναι ψέμα; Καλύπτονται έτσι οι ανάγκες; Και με τις επιπλέον περικοπές από τον προϋπολογισμό το οκτακόσια γίνεται επτακόσια. Αλλά βεβαίως εκείνοι που θα φεύγουν θα είναι πάντοτε χίλιοι διακόσιοι. Άρα, θα αυξάνονται από του χρόνου οι κενές θέσεις. Και φυσικά να μην ξεχνάμε τις επιβαρυμένες εργασιακές συνθήκες των γιατρών και του νοσηλευτικού προσωπικού με αλλεπάλληλες εφημερίες και με απίστευτο φόρτο εργασίας με καθηλωμένες αμοιβές, στοιχεία τα οποία έχουν αρχίσει πλέον να αντανακλώνται στην ποιότητα των υπηρεσιών σε κάθε νοσοκομείο της χώρας. 
      Ποια είναι η αλήθεια; Η αλήθεια είναι ότι στα νοσοκομεία της χώρας οι σοβαρές ελλείψεις ενισχύουν στην ψυχή και στη σκέψη του κάθε Έλληνα πολίτη τον κίνδυνο για την ανθρώπινη ζωή, τη δική του, της οικογένειάς του, των φίλων του που τα επισκέπτονται. Η αλήθεια είναι ότι τα ασφαλιστικά ταμεία αδυνατούν να καταβάλουν αυτά που δικαιούνται οι ασφαλισμένοι. Η αλήθεια είναι ότι φαρμακοποιοί αρνούνται να χορηγήσουν φάρμακα στους ασφαλισμένους με πίστωση. Η αλήθεια είναι ότι οι γιατροί αρνούνται να δεχθούν ασθενείς με βιβλιάρια υγείας του δημοσίου και των άλλων ασφαλιστικών οργανισμών λόγω συσσωρευμένων χρεών του δημοσίου και των ασφαλιστικών ταμείων προς αυτούς. Αυτή δεν είναι η αλήθεια; Αυτή είναι η πραγματικότητα στην Ελλάδα τα τελευταία πέντε χρόνια διακυβέρνησης της Νέας Δημοκρατίας,  μια πραγματικότητα η οποία δυστυχώς επιδεινώνεται προοδευτικά χρόνο με το χρόνο. Έχετε οδηγήσει την κατάσταση σ’ ένα φαύλο κύκλο που οδηγεί στην πλήρη κατάρρευση του Εθνικού Συστήματος Υγείας και της Πρόνοιας. 
      Αποτέλεσμα αυτής της πολιτικής που ακολουθεί η Κυβέρνηση από το 2004 μέχρι σήμερα είναι τα χρέη του δημοσίου προς τα ταμεία να ξεπερνούν σήμερα τα 11.000.000.000 ευρώ από τα 2,7 δισεκατομμύρια ευρώ που ήταν το 2004, δηλαδή αύξηση 307%. Είναι ψέμα; Αποτέλεσμα αυτής της πολιτικής είναι οι οφειλές των ταμείων για τα νοσοκομεία μέχρι το τέλος του χρόνου να φτάσουν τα 3.000.000.000 ευρώ από 580.000.000 σύμφωνα με τα στοιχεία του δικού σας προϋπολογισμού τον οποίο κατέθεσε ο κ. Αλογοσκούφης. Δηλαδή έχουμε αύξηση 417%. Είναι αλήθεια ή είναι ψέμα; Αυτά είναι στοιχεία του κ. Αλογοσκούφη. Ο προϋπολογισμός είναι κατατεθειμένος στη Βουλή. Εκεί αναφέρεται και στις οφειλές των νοσοκομείων προς τους προμηθευτές τους. Από 1,7 δισεκατομμύρια ευρώ το 2003 θα κλείσουν στο τέλος του 2008 στα 5,7 δισεκατομμύρια ευρώ δηλαδή αύξηση 235%. 
	Και επιπλέον, είναι ψέμα ότι ο προϋπολογισμός σας, ο προϋπολογισμός του 2009 είναι προϋπολογισμός επιδομάτων του πτωχοκομείου, γιατί δεν προβλέπονται ουσιαστικές πολιτικές και προγραμματισμένες δαπάνες για την κοινωνική πολιτική; Αυτή είναι η αλήθεια. Όπως είναι αλήθεια -και καταγράφεται παντού, εμφανίζεται ανάγλυφη σ’ όλο τον προϋπολογισμό, που είναι ουσιαστικά η απόδειξη της πολιτικής σας- ότι η Κυβέρνηση της Νέας Δημοκρατίας αντιμετωπίζει την υγειονομική περίθαλψη, το Εθνικό Σύστημα Υγείας όπως ακριβώς αντιμετωπίζει και την παιδεία. Τι κάνει; Επιχειρεί με κάθε τρόπο, διά της απαξίωσης και της μείωσης της χρηματοδότησης, να ακυρώσει την έννοια του δημόσιου αγαθού. Και αυτό είναι ταξική επιλογή. Και αυτή την επιλογή εμείς την αντιπαλεύουμε. Αυτή είναι η πραγματικότητα. Αυτή είναι η μεταρρύθμιση, κυρίες και κύριοι συνάδελφοι της Νέας Δημοκρατίας, στην οποία αναφέρθηκε ο κύριος Υπουργός. 
      Κύριε Υπουργέ, θέλω να σας πω το εξής. Γνωρίζετε πολύ καλά –το έχω πει δημοσίως επανειλημμένως και πολλές φορές- ότι έχω απεριόριστη εκτίμηση στο πρόσωπό σας. Η αλήθεια είναι ότι αυτήν την περίοδο έχετε αναλωθεί σε μια προσπάθεια προκειμένου να μαζέψετε τα ασυμμάζευτα. Όμως η αλήθεια είναι μία: Για το σύνολο της ελληνικής κοινωνίας υπάρχει ανοικτό το μέτωπο υγείας και σ’ αυτό το μέτωπο της υγείας η Κυβέρνηση βρίσκεται σε εξαιρετικά δυσχερή θέση. Στην πραγματικότητα, έχετε προκαλέσει με την πολιτική της Κυβέρνησης έναν πολύ μεγάλο θυμό σε κάθε Έλληνα πολίτη, σε κάθε Ελληνίδα. Και αυτός ο θυμός είναι που θα οδηγήσει με μαθηματική ακρίβεια τη Νέα Δημοκρατία σε πολιτική και εκλογική ήττα. Θα είστε εδώ και θα τα λέμε. Να είστε καλά! 
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Παπουτσή.	Απ’ ό,τι βλέπετε, το ρολόι δείχνει ότι έχετε εξαντλήσει και το χρόνο της δευτερολογίας σας. 
      Το λόγο έχει ο  Κοινοβουλευτικός Εκπρόσωπος της Νέας Δημοκρατίας κ. Ιωάννης Γιαννέλλης-Θεοδοσιάδης, Βουλευτής στο Νομό Λέσβου. Έχετε έξι λεπτά. 
	 ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Χαίρομαι, κυρίες και κύριοι συνάδελφοι, που οι επερωτώντες Βουλευτές του ΠΑ.ΣΟ.Κ. εκφράζουν την αγωνία τους για το πότε θα εφαρμοστεί επιτέλους ο νέος νόμος της Νέας Δημοκρατίας. Και βέβαια είχαμε την απάντηση του Υπουργού ότι τον μεθεπόμενο μήνα, από τις αρχές του νέου έτους θα τεθεί σε εφαρμογή. 
      Την ίδια αγωνία εκφράζουμε κι εμείς, οι Βουλευτές της Νέας Δημοκρατίας, για το πότε -το γρηγορότερο δυνατόν- θα εφαρμοστεί, γιατί έτσι μονάχα θα σταματήσει ένα καθεστώς φαυλότητας και διαπλοκής και αδιαφάνειας που υπήρχε όλο αυτό το χρονικό διάστημα που εφαρμοζόταν ο δικός σας νόμος, από το 2001 και πέρα. Και βέβαια δεν θέλω να αφήσω κανένα υπονοούμενο για κανέναν. Απλούστατα θέλω να τονίσω τη δική σας προχειρότητα όταν συντάσσατε αυτό το νόμο. Και λέω «προχειρότητα» διότι δεν φροντίσατε, όπως ο τωρινός νόμος, ο νόμος που φτιάξατε τότε να είναι συμβατός με τις οδηγίες της Ευρωπαϊκής Ένωσης, με αποτέλεσμα να υπάρξει καταδίκη της χώρας μας.
      Και ξέρετε γιατί υπήρξε η καταδίκη; Υπήρξε γιατί το άρθρο 7 παράγραφος 2 του νόμου που εσείς κάνατε, όλες τις κατηγορίες των νοσοκομειακών υλικών τις κατέτασσε στον ίδιο βαθμό. Δηλαδή, για παράδειγμα, για να γίνει κατανοητό αυτό, όταν επρόκειτο να γίνει μια επέμβαση σε κάποιον ο οποίος χρειαζόταν ένα βηματοδότη είχε τη δυνατότητα ο γιατρός, ο οποίος τον κούραρε, να πάρει τηλέφωνο την εταιρία με την οποία συνεργαζόταν, να δώσει το δικό της το βηματοδότη με μία αύξηση της τάξεως του 10%, 20% έως 30% -αυτό είναι γραμμένο παντού και το ξέρετε κι εσείς αυτό- με αποτέλεσμα την αύξηση αυτή του κόστους των νοσοκομειακών υλικών να την επιβαρύνεται το ίδιο το υλικό και, σε τελική ανάλυση, να την επιβαρύνεται το κράτος. Αυτή ήταν η δική σας προσπάθεια που κάνατε τότε, για τον περίφημο αυτό νόμο. Και βέβαια υπήρξαν πάρα πολλές τέτοιες περιπτώσεις μέχρι τώρα που εφαρμοζόταν αυτός ο νόμος. Και εφαρμόζεται  ο νόμος. Γιατί τουλάχιστον εμείς δεν έχουμε την τακτική κάποιων άλλων μέσα σ’ αυτήν την Αίθουσα. Όταν ένας νόμος υπάρχει και δεν έχει αλλάξει, έστω κι αν είναι λαθεμένος ο νόμος, εμείς τον εφαρμόζουμε αυτόν το νόμο. Κάποιοι άλλοι έχουν την άποψη ότι κάποιοι νόμοι δεν πρέπει να εφαρμόζονται εάν δεν είναι της αρεσκείας τους, όπως ο νόμος-πλαίσιο. 
Εμείς εφαρμόζουμε και τους δικούς σας τους νόμους, τους κακούς νόμους. Αυτή είναι η πρακτική που πρέπει να υπάρχει μέσα στα κοινοβούλια. 
	Έτσι, λοιπόν, φθάσαμε στο σημείο, κυρίες και κύριοι συνάδελφοι, χειρουργικά ράμματα να πωλούνται στο Πανεπιστημιακό Νοσοκομείο Ηρακλείου τέσσερις φορές περισσότερο απ’ ό,τι στο Νοσοκομείο Σύρου. Εγένοντο τεράστιες υπερβάσεις και κάποιοι,  βέβαια, έπαιρναν τις αντίστοιχες μίζες την εποχή αυτή. 
	Έτσι, τίθεται με τον καινούργιο νόμο στο καθεστώς αυτό της αδιαφάνειας που υπήρχε μία τάξη Δεν θα κάνει πλέον το κάθε νοσοκομείο το δικό του διαγωνισμό. Θα υπάρχει ένας κεντρικός φορέα, ο οποίος θα κάνει τους διαγωνισμούς για ολόκληρη την Ελλάδα, για να σταματήσει αυτό το άσχημο καθεστώς που υπήρχε παλιά. 
	Και βέβαια, αν διαβάζατε το άρθρο 12 και 13 του νόμου, δεν θα είχατε την απορία γιατί άργησε αυτός ο νόμος. Κατ’ αρχάς, θέλει ένα εξάμηνο –το γράφει μέσα- αναπροσαρμογής, για να ελεγχθούν οι συμβάσεις, οι προμήθειες που έγιναν μέχρι τώρα. Ήδη το 80% έχει ελεγχθεί και το μεθεπόμενο μήνα θα έχουμε πλήρη εφαρμογή αυτού του νόμου. Μην αγωνιάτε, λοιπόν!
	Ακούστηκε και από τον Αρχηγό της Αξιωματικής Αντιπολίτευσης το πρωί ο αφοριστικός αυτός λόγος, ο μόνιμος καταγγελτικός λόγος, ότι δεν έγινε τίποτα, δεν γίνεται τίποτα στο χώρο της υγείας. Ε, δεν πρέπει, όπως είπε και ο Υπουργός, να σταματήσει κάποτε αυτή η υπόθεση και να δούμε από κοινού το θέμα της υγείας, που πράγματι είναι πάρα πολύ σοβαρό και δεν είναι στο επίπεδο που θα θέλαμε να είναι; Και εσείς θα θέλατε και εμείς θα θέλαμε. 
	Όμως, εάν σήμερα ήταν μέσα στο Κοινοβούλιο κάποιοι συνάδελφοι, τους οποίους εκτιμούμε και οι οποίοι ανήκουν στο δικό σας χώρο και οι οποίοι αναφέρθηκαν σ’ αυτά. Γι’ αυτό θα τους αναφέρω. Βλέπατε ότι δεν υπάρχει λόγος ούτε ο Υπουργός να δώσει απάντηση στη δική σας επερώτηση ούτε εγώ ως Κοινοβουλευτικός Εκπρόσωπος να απαντήσω στα θέματα που θέσατε. Απαντούν οι ίδιοι, οι πρώην Υπουργοί Κοινωνικής Πρόνοιας, οι δικοί σας Υπουργοί. 
	Αλέκος Παπαδόπουλος στις 12 Νοεμβρίου 2000, δηλαδή έξι-επτά χρόνια αφότου είχατε γίνει κυβέρνηση, πριν πέσετε. Ξέρετε τι είπε για τις προμήθειες; Είναι στην εφημερίδα «ΤΟ ΒΗΜΑ» στις 12 Νοεμβρίου 2000. «Αυτή η άναρχη κατάσταση που υπάρχει στον τομέα των προμηθειών πρέπει να σταματήσει.» Ένας άνθρωπος που βαθιά τον εκτιμούμε όλοι, ένα δικό σας στέλεχος, ο Αλέκος Παπαδόπουλος στην εφημερίδα  «ΤΟ ΒΗΜΑ» στις 12 Νοεμβρίου 2000. 
	ΕΜΜΑΝΟΥΗΛ ΣΚΟΥΛΑΚΗΣ: Ψήφισε, όμως, το νόμο που πετάξατε!
	ΙΩΑΝΝΗΣ ΓΙΑΝΝΕΛΗΣ – ΘΕΟΔΟΣΙΑΔΗΣ: Βεβαίως, και τον ψήφισε. Διότι έγινε με προχειρότητα. 
    	ΠΡΟΕΔΡΕΥΩΝ (Αναστάσιος Νεράντζης): Κύριε Σκουλάκη! 
      ΕΜΜΑΝΟΥΗΛ ΣΚΟΥΛΑΚΗΣ: Επικαλείστε τη δήλωσή του, αλλά πετάξατε το νόμο του!
    	ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Κάνατε χρήση του ονόματος του κ. Παρασκευά. Δικός σας, μέγας εκλογολόγος. Βεβαίως, κάποιοι από εσάς αναφέρθηκαν. Εσείς, κύριε συνάδελφε, αναφερθήκατε. Ξέρετε τι είπε; Το είπε και ο Υπουργός. Ότι το Ε.Σ.Υ. δεν αναπτύχθηκε, όπως το είχαν…
    ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Γιαννέλλη. 
    ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Δύο λεπτά, κύριε Πρόεδρε, και τελειώνω. 
    Ο ίδιος επισημαίνει ότι από την αρχή της δημιουργίας του Ε.Σ.Υ. υπήρχε η ανάγκη ανανέωσής τους κάθε τέσσερα-πέντε χρόνια, κάτι που ουσιαστικά δεν έγινε ποτέ. 
    ΗΛΙΑΣ ΚΑΡΑΝΙΚΑΣ: Παραφράζετε!
    ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Ξέρετε πότε το λέει ο κ. Αυγερινός; Στις 20 Νοεμβρίου 2003. Αφού είχατε εξαντλήσει όλα τα χρόνια, είχατε εκλεγεί δυο-τρεις φορές, μετά από έντεκα χρόνια φθάνει στο σημείο τέσσερις μήνες πριν πέσετε, να το λέει ο ίδιος ο Υπουργός ο κ. Παρασκευάς. 
    Θέλετε να αναφερθώ και σ’ άλλον; Στον κ. Κρεμαστινό; Κάποιος τον ανέφερε. Πάλι δήλωση έκανε στις 20 Νοεμβρίου 2003 στην «ΚΑΘΗΜΕΡΙΝΗ». Τότε η «ΚΑΘΗΜΕΡΙΝΗ» έκανε μία δημοσκόπηση και διαπίστωσε ότι το 63,5% των Ελλήνων των κατοικούντων στην Ελλάδα είναι δυσαρεστημένοι με το σύστημα υγείας, με το πώς λειτουργεί το σύστημα υγείας. 
    Και ξέρετε τι λέει ο κ. Κρεμαστινός; Βεβαίως έχει απόλυτο δίκιο σ’ αυτήν τη δημοσκόπηση και στα σχόλια που κάνει η εφημερίδα, διότι δεν έχουν ποιοτική επάρκεια στο ιατρικό τους προσωπικό, στο ιατρικό των νοσοκομείων, με αποτέλεσμα οι ασθενείς να καταλήγουν στα μεγάλα νοσοκομεία του κέντρου. 
    Θυμάστε πως λίγους μήνες πριν πέσετε, συγκεκριμένα τρεις μήνες πριν πέσετε, το Νοέμβρη του 2003, πριν φύγει η Κυβέρνησή σας…
    ΗΛΙΑΣ ΚΑΡΑΝΙΚΑΣ: Πέσουμε!
    ΙΩΑΝΝΗΣ ΓΙΑΝΝΕΛΛΗΣ – ΘΕΟΔΟΣΙΑΔΗΣ: Και μένα δεν μου άρεσε το «πριν πέσετε», αλλά δεν πειράζει. Λέγεται αυτό. 
    Επί δύο μήνες «έβραζε» η  Αθήνα από τις απεργίες που γίνονταν. Είχαμε απεργίες τρεις-τέσσερις μέρες την εβδομάδα. Άλλοτε κυλιόμενες απεργίες. 
      Γιατί; Ποια ήταν τα αιτήματα; Διότι δεν δίνατε πόρους για την υγεία, διότι υπήρχε ακαταλληλότητα των χώρων υποδοχής και νοσηλείας των ασθενών -θυμάστε τι γινόταν μέσα στα χειρουργεία δεν θα το επαναλάβω- έλλειψη σεβασμού στο διοικητικό προσωπικό και άλλα. Όλα αυτά συνέβαιναν επί των δικών σας ημερών. 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πάρα πολύ ολοκληρώστε.
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Τελειώνοντας, κυρίες και κύριοι συνάδελφοι….
      ΠΡΟΕΔΡΕΥΩΝ (Αναστάσιος Νεράντζης): Τώρα ολοκληρώστε. Δεν έχετε δευτερολογία. 
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Τελειώνοντας θέλω να πω τούτο. Είπε ο κ. Φλωρίδης ότι είναι σοβιετικού τύπου…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε τώρα. Τα είπε αυτά ο κ. Φλωρίδης, εντάξει!
      ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Φαίνεται ότι αλλάζετε και τοποθέτηση. Δεν ξέρουμε πού ανήκετε. Πάτε προς τα δεξιά, πάτε περισσότερο προς τα αριστερά; Καθορίστε το χώρο στον οποίο ανήκετε. 
      Σας ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Γιαννέλλη. 
      Κύριοι συνάδελφοι, τη συνεδρίασή μας παρακολουθεί από τα κάτω νότια θεωρεία αντιπροσωπεία υπηρεσιακών παραγόντων του Κοινοβουλίου της Αλβανίας με επικεφαλής το Γενικό Γραμματέα του κ. Άλμπερτ Κούστη που πραγματοποίησαν επίσκεψη εργασίας στη Βουλή. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
       Το λόγο έχει ο κ. Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, πρέπει να ξεκαθαρίσουμε ένα θέμα του Κανονισμού. 
      Οι επερωτήσεις κατατίθενται από κάθε κόμμα και από τον Κανονισμό έχουν το δικαίωμα μετά τις ομιλίες του Υπουργού και του Κοινοβουλευτικού Εκπροσώπου του κόμματος να παίρνουν το λόγο και οι Κοινοβουλευτικοί Εκπρόσωποι των άλλων κομμάτων. Εκ του Κανονισμού επίσης έχουν δικαίωμα οι πρώην Πρωθυπουργοί και οι πρώην Πρόεδροι της Βουλής να παρεμβαίνουν όποτε ζητήσουν το λόγο και να τους δίδεται. Και επίσης και οι Αρχηγοί των κομμάτων μπορούν στη συνήθη νομοθετική μας εργασία να παίρνουν το λόγο σύμφωνα με τον Κανονισμό, όταν τον ζητήσουν. 
      Θέλω να πω απλά, ότι οι Κοινοβουλευτικοί Εκπρόσωποι εκπροσωπούν τους Αρχηγούς των κομμάτων. Και θα ήταν λάθος να ερμηνευτεί η παρέμβαση του κ. Αλαβάνου ότι στερεί το λόγο από τον παριστάμενο Κοινοβουλευτικό Εκπρόσωπο κ. Λεβέντη. Αυτό είναι ένα ζήτημα που πρέπει να το συζητήσουμε και πάλι στη Διάσκεψη των Προέδρων, διότι η άποψη την οποία είχα διατυπώσει και με την οποία συμφωνήσατε όλοι ήταν ότι, όταν σε μια γενική συζήτηση, όπως η συζήτηση ενός νομοσχεδίου, πιστεύω ακόμη ότι το ίδιο πρέπει να ισχύει αν ακολουθούμε τη διαδικασία του άρθρου 137 για τη γενίκευση της συζήτησης μιας επερώτησης, τότε προφανώς ένας Αρχηγός Κοινοβουλευτικής Ομάδας, κόμματος, Πρόεδρος Κοινοβουλευτικής Ομάδας, ασφαλώς όταν ταυτόχρονα ζητηθεί ο λόγος και από τον κοινοβουλευτικό εκπρόσωπο και από τον Πρόεδρο της Κοινοβουλευτικής Ομάδας προηγείται ο δεύτερος.
      Σε κάθε περίπτωση, για να μη γίνονται στην Αίθουσα συζητήσεις που πολλές φορές δεν τρώνε μόνο χρόνο -να το πω έτσι γενικά- αλλά χαλάμε και την καρδιά  μας, κάποια μέρα θα πρέπει στη διάσκεψη να τα συζητήσουμε όλα αυτά, διότι ασφαλώς εδώ πρέπει να έχουμε όλοι καλή διάθεση και καλή πίστη.
      ΠΡΟΕΔΡΕΥΩΝ (Αναστάσιος Νεράντζης): Συμφωνώ, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Εμένα προσωπικά μου αρέσει να τους ακούω όλους και να μιλάω στο τέλος. Και αν τώρα δεν έπρεπε να είμαι στις 15.00΄ στην Νέα Ερυθραία στην εξόδιο ακολουθία μιας κυρίας –χρησιμοποιώ την περίπτωση γιατί έχει σημασία και για τη συζήτησή μας εδώ- η οποία ανέστησε ολόκληρη οικογένεια, παρά το γεγονός ότι τη χτύπησε η νόσος σκλήρυνση κατά πλάκας πολύ νωρίς. Και ξέρω ότι αυτή η νόσος, ο κ. Παπαγεωργίου ως γιατρός θα το γνωρίζει, χτυπάει πολύ νωρίς τους ανθρώπους. Και είναι ένα από τα θέματα που ανήκουν στο δούμε στο δεύτερο σκέλος των αρμοδιοτήτων σας, την πρόνοια….
      ΑΘΑΝΑΣΙΟΣ ΛΕΒΕΝΤΗΣ: Κατά κανόνα χτυπάει πολύ νωρίς. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, κύριε Λεβέντη.
      Θα πρέπει να δούμε αυτό το θέμα. Αν και δόθηκε επί των κυβερνήσεων του ΠΑ.ΣΟ.Κ. το εξωιδρυματικό επίδομα, πολλοί απ’ αυτούς συνταξιοδοτούνται με πρόωρη συνταξιοδότηση, και έχουν μια ελάχιστη σύνταξη όμως ξέρουμε ότι έχουν ανάγκη, κύριε Κωνσταντόπουλε, το ξέρετε και, κύριε Παπαγεωργίου, μιας φροντίδας καθ’ όλο το εικοσιτετράωρο. 
     Εγώ θα καταθέσω στα Πρακτικά μια επιστολή που μαζί με άλλους συναδέλφους την είχαμε ξανακαταθέσει χωρίς αντακόπριση. 
     Εδώ είναι ένα άλλο θέμα -και έρχομαι σε εσάς, κύριε Υπουργέ- και τον εσωκομματικώς προφανώς όχι και τόσο φιλικά διακείμενο Υπουργό Οικονομίας, διότι τα προβλήματα αυτά πληρώνει η υγεία, κατά τη γνώμη μου. 
     Αποφασίστε αν θα μείνει ο κ. Καραμανλής και θα πάτε σύντομα σε εκλογές ή αν σκοπεύει να αποχωρήσει. Και ομιλώ με απόλυτη ειλικρίνεια, τα υπέστη και το ΠΑ.ΣΟ.Κ. στο παρελθόν αυτά. Βλέπουμε ότι έχουν διαμορφωθεί δύο ομάδες μέσα στο κόμμα, κύριε Πρόεδρε, η κ. Μπακογιάννη από τη μία, ο κ. Αβραμόπουλος από την άλλη, και από εκεί και πέρα στοιχίζονται οι διάφοροι Υπουργοί. Εγώ θεωρώ ότι ξοδεύει ο κ. Αβραμόπουλος τη δημόσια εικόνα του. Δεν είμαι γενικά υπέρ των εκτεταμένων δημοσίων σχέσεων. Εν πάση περιπτώσει έχει μια καλή εικόνα στην κοινωνία και στο χώρο του τον κομματικό. Από εκεί και πέρα, όμως, το να αναπληρώνει η Υγεία με το πλεόνασμα δημοσιότητας του σημερινού Υπουργού Υγείας του κ. Αβραμόπουλου -και το ίδιο είχε γίνει και με τον κ. Νικήτα Κακλαμάνη- το έλλειμμα κυβερνητικής πολιτικής, είναι απαράδεκτο. 
     Σήμερα εδώ έπρεπε να είναι επερωτώμενοι ο κ. Καραμανλής και ο κ. Αλογοσκούφης. Θα μου επιτρέψουν οι συνάδελφοί μου που βέβαια περιγράφοντας και μιλώντας όχι ουσιαστικά επ’ αυτού, είπαν «για τα λόγια που βάλατε στο στόμα του Πρωθυπουργού».  Δεν είναι όμως κανένα κοριτσόπουλο ο Πρωθυπουργός που μπορεί να τον παρασύρει ο οποιοσδήποτε, να του πει «έλα εδώ, κάνε εκείνο ή το άλλο». Είναι Πρωθυπουργός της χώρας, έστω κι αν ήταν πλήρως ανέτοιμος να αναλάβει τη θέση αυτή το 2004. Είναι επιτέλους πέντε χρόνια και έπρεπε κάτι να είχε μάθει απ’ όλα αυτά τα ζητήματα. 
     Λοιπόν, δεν είναι δυνατόν να έρχεται μ’ έναν τέτοιο προϋπολογισμό για το 2009, για να μην πηγαίνουμε στο παρελθόν. Στο παρελθόν πηγαίνουν εκείνοι οι οποίοι δεν έχουν να πουν τίποτα για το παρόν και το μέλλον. Και έχουμε μία Κυβέρνηση πέντε ετών που αντιπολιτεύεται μια κυβέρνηση που έχει φύγει πριν από πέντε χρόνια. Αυτό εμένα μου φέρνει στο νου ένα σύνδρομο αντιπολιτευτικό, βιάζεστε προφανώς να επανέλθετε ή το συνειδητοποιείτε ή ενδόμυχα το έχετε δεχτεί αυτό ως άμεσο ενδεχόμενο. 
     Από εκεί και πέρα ας μιλήσουμε για το παρόν και το μέλλον. Εγώ σας λέω για το 2009. Προφανώς αυτός ο προϋπολογισμός είναι ένα χαρτί υπ’ όψιν του κ. Αλμούνια, όπως ήταν και ο προηγούμενος.  Αλλά είναι χαρακτηριστικό ότι για την υγεία «κόβει» μία μονάδα επί του Α.Ε.Π. στη χρηματοδότηση που θα έχετε εσείς κύριοι του Υπουργείου Υγείας και Κοινωνικής Αλληλεγγύης για τα νοσοκομεία, για τις προμήθειες για τις οποίες μιλάμε σήμερα, για τον εξοπλισμό, για την πρόνοια, για τα άτομα με ειδικές ανάγκες, για τα ναρκωτικά. 
     Πώς θα αντιμετωπιστούν όλα αυτά τα προβλήματα, με έναν προϋπολογισμό που από το 2004 συνεχώς κατεβαίνει. Σας λέω τις δαπάνες για τις προσλήψεις. Ελέχθη και από τον Πρόεδρο του ΠΑ.ΣΟ.Κ. Ήταν 100.000.000 ευρώ το 2004 και φθάσαμε στα 10.000.000 για το 2009, όπου το 2008 και το 2007 είχατε 10.000.000. Και ταυτόχρονα βγαίνατε και εσείς, κύριε Αβραμόπουλε, και ο κ. Νικήτας Κακλαμάνης από το γραφείο του κ. Αλογοσκούφη και λέγατε, τόσες χιλιάδες προσλήψεις θα γίνουν. Καλά σας είπε ο κ. Φλωρίδης, στο Βόρειο Πόλο να είχαν ξεκινήσει να πάνε όλοι αυτοί, θα είχαν ήδη φθάσει.
      Δεν είναι σωστό –το τονίζω για άλλη μια φορά- και εδώ έχετε τεράστια ευθύνη. Δηλαδή, επειδή έχετε τη δυνατότητα είτε με το χαμόγελό σας, είτε με την ευγένεια πράγματι που σας χαρακτηρίζει και την ευπρέπεια να ωραιοποιείτε κάποια πράγματα! Αυτό είναι πιο εγκληματικό πολιτικά και πρέπει να το συνειδητοποιήσετε. Θα οφείλατε να πείτε στον κ. Καραμανλή που θα ερχόταν σήμερα να απαντήσει στην ερώτηση του κ. Παπανδρέου του Αρχηγού του ΠΑ.ΣΟ.Κ., αυτά που θα ακούσει σήμερα «έχουν κάποια σημασία για τον προϋπολογισμό που καταθέσαμε».  «Και δεν είναι δυνατόν εγώ να βγάζω την Κυβέρνηση από τα δύσκολα και να εξαπατώ»! Πολιτικά, κύριε Αβραμόπουλε, παραπλανάτε την κοινή γνώμη! 
      Άκουγα το πρωί στον ALPHA, το ραδιοφωνικό σταθμό ότι συμβαίνουν επεισόδια πολύ σοβαρά στα νοσοκομεία και παρεμβαίνει η Κυβέρνηση και δεν μεταδίδονται από τα κανάλια. Αυτό άκουσα εγώ και πράγματι η κατάσταση στα νοσοκομεία είναι τραγική. 
      Πριν από δύο χρόνια νοσηλεύτηκα στο «Σισμανόγλειο», έκανα μια προστατεκτομή και στο ουρολογικό τμήμα τέσσερις θάλαμοι στον  ένα όροφο, άλλοι τέσσερις στον από πάνω είχαν τρία, τέσσερα κορίτσια για όλη τη νύχτα. Ντρεπόμαστε να τα καλέσουμε!  Πέρασα πριν από λίγες μέρες από εκεί. Είναι η ίδια και χειρότερη κατάσταση. Δεν  μπορεί να επαναπαύεστε και να χαμογελάτε μπροστά σε αυτήν την κατάσταση .
      Σας είπαν ήδη πολλά οι  συνάδελφοί μου και δεν έχει νόημα να επαναλάβω τις προσωπικές ευθύνες, όπως και τις ευθύνες των παρακαθημένων σας  αγαπητών συναδέλφω,ν των Υφυπουργών, του κ. Παπαγεωργίου και του κ. Κωνσταντόπουλου. Δεν είμαστε οι πολιτικοί για να γινόμαστε οι frond men κάποιων που  έχουν άλλες απόψεις. Μη μου πείτε ότι το ΠΑ.ΣΟ.Κ «είπατε ότι έδωσε να γίνουν ιδιωτικά κέντρα υγείας»! Μα, κοροϊδευόμαστε! Εδώ είναι γενικότερη η αντίληψή σας ότι ο δημόσιος τομέας ακόμα και αν πρόκειται για την υγεία και την παιδεία πρέπει να συρρικνωθεί. Αυτό εφαρμόζετε ως τώρα ως πολιτικοί και όχι αυτό που είπε ο κύριος Πρωθυπουργός ότι δεν είστε των νεοφιλελεύθερων αντιλήψεων. Αφού αυτά εφαρμόζετε και αυτά οδήγησαν την ανθρωπότητα και φυσικά την Ελλάδα θα την οδηγήσουν, διότι έρχεται και εδώ το κύμα και αυτά που υφίσταται σήμερα ο τόπος και ιδιαίτερα στον κοινωνικό τομέα είναι αποτελέσματα της μέχρι τώρα πολιτικής σας. Δεν είναι της επερχόμενης κρίσης. Αυτά θα είναι τα χειρότερα. 
      Κύριε Πρόεδρε, κλείνω. Παρακαλώ πάρα πολύ δείτε ιδιαίτερα αυτά τα ζητήματα των κέντρων πρόληψης για τα ναρκωτικά. Έχει γίνει μια δουλειά ολόκληρη εκεί. Χιλιάδες άνθρωποι εκπαιδεύτηκαν. Ο Ο.ΚΑ.ΝΑ. έκανε προγράμματα, το Ε.Π.Ι.Ψ.Υ. όλοι αυτοί οι φορείς έχουν κάνει προγράμματα. Γιατί αυτά τα τινάζουμε στον  αέρα; 
      Συζητούσαμε προχθές εδώ με τον Υπουργό Δικαιοσύνης, το 50% σχεδόν των φυλακισμένων είναι για χρήση ναρκωτικών. Είναι μια πληγή που επεκτείνεται και κάτι πρέπει να γίνει. Και δεν θα γίνει τίποτα πριν φύγετε οριστικά από την Κυβέρνηση αν δεν πιεστεί από τους πάντες όχι από σας μόνο –να πιέζετε και εσείς- το Υπουργείο Εθνικής Οικονομίας, να σκεφθεί ότι πέρα από τους Αγροφύλακες και πέρα από τα διάφορα παιχνίδια με τις τράπεζες είτε για τα δάνεια των εφοπλιστών είτε για τις επενδύσεις που με τα κέρδη από τις αποταμιεύσεις του ελληνικού λαού από το μόχθο και τον ιδρώτα με τα διάφορα δάνεια έκαναν σ’ άλλες χώρες, είναι καιρός πια αυτό το παιχνίδι να σταματήσει. 
      Κύριε Πρόεδρε, τελείωσα. Ειλικρινά εδώ επαναλαμβάνω θα έπρεπε να είναι ο κ. Καραμανλής και ο κ. Αλογοσκούφης να μας πουν πως είναι δυνατόν να εξαγγέλλονται χιλιάδες προσλήψεις και ο προϋπολογισμός του 2009 να προβλέπει 10.000.000 ευρώ μόνο γι’ αυτές τις προσλήψεις. 
    Έτσι θα πάρουν τεσσερισήμισι χιλιάδες γιατρούς; Έτσι θα καλύψουν τις δεκαπέντε χιλιάδες νοσοκόμους που λείπουν; Έτσι θα λειτουργήσουν τα κέντρα άμεσης βοήθειας που απαιτούνται, οι εντατικές; Πεθαίνουν άνθρωποι –και το διαβάζουμε κάθε μέρα- διότι δεν βρίσκεται κρεβάτι. Έπαιρνα το «ΤΖΑΝΕΙΟ», το «ΚΡΑΤΙΚΟ», το «ΑΤΤΙΚΟ», να διασωθεί άνθρωπος που είχε πάθει τριπλό έμφραγμα, ήταν στην εντατική, αλλά έπρεπε να φύγει την άλλη μέρα διότι, όπως του είπαν, είχαν και άλλα περιστατικά. Ιδού η  κατάσταση στην Ελλάδα του 21ου αιώνα!
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ο κύριος Υπουργός έχει το λόγο για μία δίλεπτη παρέμβαση.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ιδού η πολιτική Ελλάδα του 21ου αιώνα με ανακρίβειες, με μία…
    ΑΠΟΣΤΟΛΟΣ ΚΑΚΛΑΜΑΝΗΣ: Απευθύνεστε σε μένα, κύριε Υπουργέ;
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Απευθύνομαι και σε σας, κύριε Πρόεδρε. Δεν έχω το δικαίωμα να απευθυνθώ και σε σας;
    ΑΠΟΣΤΟΛΟΣ ΚΑΚΛΑΜΑΝΗΣ: Επειδή έχω μία υποχρέωση και πρέπει να φύγω. Σας ρωτάω για να μείνω, να σας ακούσω.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας ευχαριστώ πολύ. Και μη με διακόπτετε. Όπως σας άκουσα με πολλή προσοχή, έτσι θέλω να με ακούσετε κι εσείς.
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ο κ. Κακλαμάνης ζήτησε διευκρίνιση εάν τον αφορά. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν σας προσέβαλα, κύριε Υπουργέ. Είπα απλώς να μη φύγω.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Δεν είπα ότι με προσβάλατε. 
    ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, ήταν σαφές. Ο κ. Κακλαμάνης απλώς έκανε μία ερώτηση. Σας παρακαλώ πολύ, το Προεδρείο έχει ιδίαν άποψη!
    Κύριε Υπουργέ, σας παρακαλώ συνεχίστε!
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Για να μη χάνουμε χρόνο, θα ήθελα να με ακούσετε δύο λεπτά!
    Σε ό,τι αφορά τις παρατηρήσεις ουσίας, κύριε Πρόεδρε, πριν από λίγο εγώ απήντησα. Και έδωσα ξεκάθαρη εικόνα για το πώς έχουν τα πράγματα τώρα. Γνωρίζουμε πού πάσχει το σύστημα, πού το βελτιώνουμε, πως προχωρούν τα πράγματα, πως αλλάζουν προς το καλύτερο, παρά τα όσα ισχυριστήκατε πρωτύτερα.
     Κάνατε όμως και μερικές πολιτικές αναφορές. Αναφερθήκατε στον Πρωθυπουργό της χώρας. Πρέπει να σας πω ότι ήταν εδώ πριν από λίγο ο Πρωθυπουργός της χώρας, κ. Καραμανλής και με ξεκάθαρο και σαφή τρόπο απήντησε στην ερώτηση του κ. Παπανδρέου. Δεν άφησε κανένα περιθώριο για αμφισβήτηση. 
    Εσείς όμως κάνατε, κατά τη γνώμη μου, και ένα λάθος βήμα. Δεν ξέρω από πού έχετε τις δικές σας πληροφορίες ή αν εξ ιδίων κρίνουμε τα αλλότρια, αναφερθήκατε σ’ αυτήν την παράταξη.
    ΑΠΟΣΤΟΛΟΣ ΚΑΚΛΑΜΑΝΗΣ: Τον κυβερνητικό Τύπο διαβάζουμε. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μισό λεπτό. Κύριε Πρόεδρε, μη με διακόπτετε!
    Δεν είμαστε ανταποκριτές του Τύπου εδώ μέσα, έχουμε άποψη. 
    ΠΡΟΕΔΡΕΥΩΝ (Αναστάσιος Νεράντζης): Κύριε Πρόεδρε, σας παρακαλώ. Ας διεξαχθεί η συζήτηση κανονικά. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτή η παράταξη έχει τον υψηλότερο δείκτη συνοχής, ομοψυχίας και ενότητας. Πουθενά δεν είδαμε τέτοιες τάσεις. 
    Και μιας και αναφερθήκατε και σε μένα προσωπικά, πού το είδατε αυτό γραμμένο και ποια δημόσια δήλωση ή συμπεριφορά δικαιολογεί αυτά που είπατε πρωτύτερα; Αντίθετα, με προκαλείτε να σας πω ότι μάλλον το πρόβλημα θα πρέπει να το ψάξετε στη γειτονιά σας! Μέχρι πριν από λίγο καιρό δύο κόμματα είχατε γίνει και εξακολουθείτε να παραμένετε δύο κόμματα εδώ μέσα, δεν ξέρω ποιο θα κυριαρχήσει στο τέλος, σίγουρα εύχομαι το καλύτερο για την Αντιπολίτευση, γιατί την θέλουμε όρθια να κάνει σωστά τη δουλειά της. 
    Και επειδή κάνατε την αναφορά, εμμέσως απαντώ και στον κ. Παπουτσή. 
    Ναι, κύριε Παπουτσή, θα ξαναβρεθούμε σε αυτήν την Αίθουσα και στις ίδιες θέσεις!
    Θα απαντήσω στη συνέχεια εάν μου επιτρέψετε στα δικά σας, αλλά δεν θέλω να δεσμεύεται ο κύριος Πρόεδρος, μιας και έχει μία ιερή οικογενειακή υποχρέωση.
    Ευχαριστώ.
    ΑΠΟΣΤΟΛΟΣ ΚΑΚΛΑΜΑΝΗΣ: Μία φράση, κύριε Πρόεδρε. 
    ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Κακλαμάνη, έχετε το λόγο.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, ο κυβερνητικός Τύπος, το κόμμα σας, η Κοινοβουλευτική σας Ομάδα, εδώ ζούμε στην Ελλάδα, το πρόβλημα το βλέπουμε ποιο είναι. Λύστε το το συντομότερο για τον τόπο. Αυτές είναι οι εντυπώσεις μας. Δεν είναι απαραίτητο να συμφωνείτε μαζί μας. Εμείς την άποψη τη δική μας λέμε και τις δικές μας διαπιστώσεις. Η Κυβέρνηση παραπαίει. Δεν ξέρουμε αν θα έχουμε μετά τις γιορτές Κυβέρνηση, αν θα γίνει ανασχηματισμός ή αν δεν θα γίνει. Αυτή είναι η πραγματικότητα!
    (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εγώ είμαι ο υπεύθυνος χειριστής των θεμάτων υγείας και έχω πλήρη επίγνωση της κατάστασης. 
      Όσο για την αναφορά σας στις προσλήψεις, ο Πρωθυπουργός κατέθεσε στα Πρακτικά έγγραφο του Α.Σ.Ε.Π. -μπορείτε να αμφισβητείτε τον οποιονδήποτε, αλλά τον Α.Σ.Ε.Π. δεν τον αμφισβητείτε- που λέει ότι τα τελευταία χρόνια προσελήφθησαν εννιάμιση χιλιάδες άνθρωποι και έπεται συνέχεια.
	ΠΡΟΕΔΡΕΥΩΝ (Αναστάσιος Νεράντζης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, τριάντα οκτώ μαθήτριες και μαθητές και τρεις συνοδοί-καθηγητές από το 8ο Γενικό Λύκειο Τρικάλων.
	Η Βουλή τους καλωσορίζει.
(Χειροκροτήματα απ’ όλες τις πτέρυγες της Βουλής)
	Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας και Βουλευτής Κέρκυρας κ. Χαράλαμπος Χαραλάμπους για έξι λεπτά.
	ΧΑΡΑΛΑΜΠΟΣ ΧΑΡΑΛΑΜΠΟΥΣ: Ευχαριστώ, κύριε Πρόεδρε.
	Κύριοι συνάδελφοι, μετά την τοποθέτηση και του Πρωθυπουργού και του Υπουργού σήμερα, γεννιέται αβίαστα ένα ερώτημα: Αν τα πράγματα είναι τόσο ωραία, τόσο ρόδινα, τόσο όμορφα, τόσο αγγελικά πλασμένα στο χώρο της υγείας, γιατί επί καθημερινής βάσης –έχει γίνει κανόνας πια- οι υγειονομικοί βρίσκονται στο δρόμο; Χθες, κύριε Υπουργέ, έξω από το Υπουργείο σας –και εδώ πρέπει να τοποθετηθείτε, δεν μπορείτε να ξεφεύγετε για το ποιος κάλεσε τα Μ.Α.Τ.- έτρωγαν ξύλο οι υπάλληλοι από τα τρία νοσοκομεία του Πειραιά. 
      Όσο και να προσπαθείτε να εξωραΐσετε την κατάσταση στο χώρο της υγείας, δεν εξωραΐζεται. Η τραγική κατάσταση στην οποία έχουν οδηγηθεί τα δημόσια νοσοκομεία με τα μεγάλα χρέη, τις μεγάλες ελλείψεις σε ιατρικό και νοσηλευτικό προσωπικό, τα εξοντωτικά ωράρια, τις άθλιες συνθήκες εργασίας, είναι αποτέλεσμα μιας πολύχρονης αντιλαϊκής πολιτικής που εμπορευματοποιεί την υγεία. Είναι αποτέλεσμα της πολιτικής που υποχρηματοδοτεί σκόπιμα τα δημόσια νοσοκομεία και ενισχύει τα μονοπώλια που αυξάνουν την κερδοφορία τους. 
      Το δικαίωμα του λαού σε δωρεάν, σύγχρονη υγεία αποδεικνύεται ότι δεν μπορεί να εξασφαλιστεί ούτε στοιχειωδώς όσο υπάρχει η πολιτική που το εμπορευματοποιεί, όσο υπάρχει η επιχειρηματική δράση στον τομέα αυτό, όσο το φάρμακο και τα ιατροτεχνολογικά προϊόντα ελέγχονται από το κεφάλαιο και όσο τα ασφαλιστικά ταμεία ληστεύονταν και ληστεύονται από τις κυβερνήσεις και του ΠΑ.ΣΟ.Κ. και της Νέας Δημοκρατίας.
	Κυρίες και κύριοι συνάδελφοι, από το 1993 μέχρι σήμερα τετραπλασιάστηκαν τα νοσήλια που αποτελούν το 80% των συνολικών εσόδων των νοσοκομείων και τα οποία καλούνται να πληρώσουν τα ασφαλιστικά ταμεία των εργαζομένων που με την απόλυτη ευθύνη των κυβερνήσεων και του ΠΑ.ΣΟ.Κ. και της Νέας Δημοκρατίας βρίσκονται ουσιαστικά υπό πτώχευση.
	Την ίδια στιγμή οι δαπάνες για την υγεία από τον τακτικό προϋπολογισμό παραμένουν καθηλωμένες στα περσινά επίπεδα και αφορούν μόλις και μετά βίας το 9,7% των συνολικών δαπανών για την υγεία. Έτσι βασικά μεγέθη για τα δημόσια νοσοκομεία προβλέπεται να έχουν αρνητική εξέλιξη. Προβλέπονται μόνο 10.000.000 ευρώ για προσλήψεις που αντιστοιχούν μόνο σε πεντακόσιους έως επτακόσιους νοσηλευτές, όταν πριν από μερικές μέρες ο κύριος Υπουργός Υγείας παραδέχτηκε ότι χρειάζονται προσλήψεις τουλάχιστον δεκαοκτώ χιλιάδων νοσηλευτών για να λειτουργήσουν υποφερτά τα νοσοκομεία.
	Αποδεικνύεται ακόμα πόσο φρούδα είναι η πρόσφατη συμφωνία της ηγεσίας του Υπουργείου Υγείας με την Ομοσπονδία Ενώσεων Νοσοκομειακών Γιατρών -εδώ βέβαια εμείς διαφωνούμε με τις διαπιστώσεις του κ. Αλαβάνου- για την υπογραφή συλλογικής σύμβασης που προβλέπει την πρόσληψη δύο χιλιάδων γιατρών μέσα στο 2009. Το κονδύλι για τις εφημερίες των νοσοκομειακών γιατρών καταδεικνύει 350.000.000 ευρώ έναντι των 339.000.000 ευρώ πέρσι.
    Και αυτό με τη σειρά του καταδεικνύει πόσο έωλη είναι η συλλογική σύμβαση, καθώς με τους μετριότερους υπολογισμούς της Ο.Ε.Ν.Γ.Ε. θα έπρεπε να εγγραφούν τουλάχιστον 400.000.000 ευρώ. 
    Κυρίες και κύριοι συνάδελφοι, είναι κοινό μυστικό πως η πολιτική της χρόνιας υποχρηματοδότησης των δημόσιων νοσοκομείων τα έχει οδηγήσει σε λειτουργική απορρύθμιση, σε τεράστιες ελλείψεις σε προσωπικό και υποδομές, σε απειλές από απλήρωτους προμηθευτές να διακόψουν την παροχή των απαραίτητων υλικών, αλλά και τις σκηνές απείρου κάλλους και ντροπής που είδαμε όλοι τελευταία και περιέγραψαν άλλοι συνάδελφοι.
    Την εκρηκτική αυτή κατάσταση η Κυβέρνηση επιχειρεί να διαχειριστεί με την πεπατημένη των επί μέρους ρυθμίσεων των χρεών -αν δεν απατώμαι είναι η πέμπτη  προσπάθεια για ρύθμιση αυτών των χρεών- σταθερά πάντα στην προοπτική να πληρώσουν και τα ασφαλιστικά ταμεία τα χρέη τους προς τα νοσοκομεία, εν γνώσει τους βέβαια το «ουκ αν λάβεις παρά του μη έχοντος».
    Είναι κοινό μυστικό, ακόμα, πως τα χρέη των νοσοκομείων γιγαντώνονται από τις τεράστιες υπερτιμολογήσεις στα φάρμακα, αλλά και σε όλα τα άλλα ιατροτεχνολογικά υλικά. 
    Βέβαια, αυτό μπορεί να αντιμετωπιστεί αποτελεσματικά μόνο με την ύπαρξη ενός δημόσιου φορέα διαχείρισης φαρμακευτικού και ιατροτεχνολογικού υλικού, ενός φορέα ο οποίος θα διαχειρίζεται το φάρμακο και τα υλικά από την παραγωγή -μέσα από ελληνικά εργοστάσια, δημόσια- μέχρι την εισαγωγή, αν χρειάζεται, μέχρι την κατανάλωση και θα παράγονται φτηνά και ασφαλή φάρμακα και υλικά.
    Αντ’ αυτού και οι προηγούμενες κυβερνήσεις και η τωρινή άφησαν και αφήνουν τους ιδιώτες να λυμαίνονται ουσιαστικά τις νοσοκομειακές προμήθειες και όχι μόνο.
    Εγκληματικά –και το εννοώ αυτό που λέω- παρέδωσαν και την έρευνα και την εκπαίδευση των γιατρών, των νοσηλευτών και άλλων, στα χέρια των πολυεθνικών φαρμακευτικών και των εταιρειών παραγωγής ιατροτεχνολογικού υλικού με ό,τι κινδύνους αυτό συνεπάγεται.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Η απάντηση, κατά την άποψή μας, την άποψη του Κομμουνιστικού Κόμματος, στην πολιτική της εμπορευματοποίησης, ιδιωτικοποίησης της υγείας, απαιτεί κοινή δράση της εργατικής τάξης, των λαϊκών μαζών, μαζί με το ιατρικό και νοσηλευτικό προσωπικό, ώστε να δυναμώσει η αντίσταση και να διεκδικηθεί αποκλειστικά δημόσιο δωρεάν σύστημα υγείας. Κι εδώ είναι η διαφορά μας. 
    Ειπώθηκε πολλές φορές από τους συναδέλφους του ΠΑ.ΣΟ.Κ. ότι είναι υπέρ ενός δημόσιου συστήματος υγείας. Ακόμα και η Κυβέρνηση το είπε αυτό. Αν αφαιρεθούν, όμως, οι λέξεις «αποκλειστικά δημόσιο», σημαίνει ότι επιτρέπει την ιδιωτική πρωτοβουλία, επιτρέπει να θεωρείται η γεία εμπόρευμα. Και ως εκ τούτου ένα δημόσιο σύστημα υγείας μου έκανε εντύπωση, κύριε Υπουργέ, ότι πέρυσι στον προϋπολογισμό είπατε ότι το θέλετε εσείς…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Χαραλάμπους, να ολοκληρώσετε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Τελειώνω, κύριε Πρόεδρε.
      …συμπληρωματικά του ιδιωτικού τομέα υγείας.
      Εμείς, λοιπόν, λέμε να ανοίξει ο δρόμος σε μία λαϊκή συμμαχία, για να ανατραπεί αυτή η αντιλαϊκή πολιτική, για να γίνει πραγματικά το δημόσιο σύστημα υγείας ένα σύστημα σύγχρονο, που να προσφέρει δωρεάν, σύγχρονες, υψηλής στάθμης υπηρεσίες υγείας.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Κύριε Λεβέντη, σας βλέπω να αγωνιάτε. Ο Κανονισμός, δυστυχώς, δεν επιτρέπει να μιλήσετε ως Κοινοβουλευτικός Εκπρόσωπος, αφού έχει προηγηθεί ο Πρόεδρος του κόμματός σας. Αυτά που είπε ο κ. Κακλαμάνης είναι στη σφαίρα της ερμηνείας του σχετικού άρθρου. Στο πρώτο, όμως, έτος της Νομικής διδασκόμεθα ότι ερμηνεία υπάρχει όταν υπάρχει ασάφεια της διατάξεως κι όχι όταν είναι ρητό και κατηγορηματικό το κείμενό της.
      Παρά ταύτα, όμως, θα ζητήσω την έγκριση του Σώματος, εν όψει και του ήθους που επιδεικνύετε και της επιμελείας, να σας επιτρέψει να μιλήσετε, αλλά για τρία λεπτά αντί των έξι. Και παρακαλώ πολύ να μην κάνετε κατάχρηση αυτής της ευκαιρίας που θα σας δώσουμε.
      ΧΡΗΣΤΟΣ ΠΑΠΟΥΤΣΗΣ: Μεγαλοψυχία.
      ΠΡΟΕΔΡΕΥΩΝ (Αναστάσιος Νεράντζης): Ο κ. Παπουτσής με τη γνωστή γαλατική του ευγένεια τη χαρακτηρίζει «μεγαλοψυχία». Δεν είναι μεγαλοψυχία εκ μέρους μου. Απλώς θα παρακαλούσα να μιλήσετε στη σειρά σας τρία λεπτά, παρά το ότι δεν θα μπορούσατε να μιλήσετε καθόλου.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Το Σώμα συνεφώνησε.
      Ορίστε, κύριε Λεβέντη, έχετε το λόγο για τρία λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε. Είμαι κατά των καταχρήσεων, όπως ξέρετε, και θα προσπαθήσω μέσα σε αυτά τα λίγα λεπτά να πω λίγα από τα πολλά που θα μπορούσε να πει κάποιος. 
      Ξέρουμε ότι δυστυχώς, κύριοι Υπουργοί, το υγειονομικό μας σύστημα παραπαίει και οδηγείται σε κατάρρευση. Λέμε για το υγειονομικό σύστημα στη χώρα μας, αλλά ποτέ δεν είχαμε ένα ολοκληρωμένο υγειονομικό σύστημα. Έγιναν τα γενναία βήματα του Ε.Σ.Υ. πριν από είκοσι πέντε χρόνια. Δεν ολοκληρώθηκε, βάλτωσε και από εκεί και πέρα, δεν μπορεί να ανταποκριθεί στις σημερινές ανάγκες. 
      Εδώ, δεν είναι μόνο το συγκεκριμένο σύστημα. Δεν έχουμε έναν ενιαίο φορέα υγείας, δεν έχουμε υγειονομικό χάρτη της χώρας. Είναι υποτυπώδης η πρωτοβάθμια φροντίδα υγείας. Δεν έχουμε κέντρα υγείας αστικού τύπου, εκτός από τα δύο που με τόσες τυμπανοκρουσίες διαφημίσατε. Τα κέντρα υγείας αγροτικού τύπου υπολειτουργούν από ελλείψεις προσωπικού, εξοπλισμού και όλα τα συναφή. Δεν έχουμε τους οικογενειακούς γιατρούς. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Έχετε διακηρύξει επανειλημμένα, κύριε Υπουργέ, ότι οσονούπω ξεκινάει η πρωτοβάθμια φροντίδα υγείας. Αυτό από τότε που αναλάβατε. Ο ένας, λοιπόν, τομέας είναι το υγειονομικό σύστημα, που δεν είναι ολοκληρωμένο. 
      Ο άλλος τομέας στον οποίο πάσχουμε βαρύτατα, είναι τα κονδύλια, τα οποία διαθέτουμε, που είναι ανεπαρκέστατα. Διαθέτουμε 6% των τακτικών εξόδων του προϋπολογισμού, τη στιγμή που ο ευρωπαϊκός μέσος όρος είναι 13,6%.
      Επίσης, έχουμε τεράστιες ελλείψεις σε προσωπικό, οι οποίες παρά το ότι διακηρύσσετε κάθε τόσο ότι θα καλυφθούν, δυστυχώς δεν καλύπτονται. 
      Λέτε, κύριε Υπουργέ, ότι γίνεται μια κοσμογονία στο χώρο της υγείας.  Θα έλεγα ότι γίνεται μία κοσμοχαλασιά στο χώρο της υγείας. Αυτό δεν χρειάζεται να το λέμε εμείς εδώ. Δεν έχει παρά να πάει κάποιος οποιαδήποτε στιγμή σε οποιοδήποτε νοσηλευτικό ίδρυμα, σε οποιοδήποτε νοσοκομείο της χώρας, για να δει δυστυχώς αυτή την τραγική κατάσταση. Αυτό το αξιοποιεί ο ιδιωτικός τομέας, ο οποίος καλπάζει ακάθεκτος και ήδη οικειοποιείται σχεδόν το 60% των δαπανών που δίνονται για την υγεία. 
      Επειδή ενδεχομένως αυτά μπορεί να θεωρηθούν υπερβολικά, εδώ έχω την απόφαση της Γενικής Συνέλευσης των εργαζομένων στο «ΑΤΤΙΚΟ», κύριε Υπουργέ. Θα έχετε δει και εσείς τη διεκτραγώδηση της κατάστασης. Λείπουν από τις χίλιες πεντακόσιες ογδόντα οκτώ οργανικές θέσεις, οι εξακόσιες εξήντα οκτώ. Είναι ακάλυπτες. Μερικές μάλιστα αναφέρονται ως δεσμευμένες, όμως δεν είναι καλυμμένες. Στον Ευαγγελισμό από τις δύο χιλιάδες εννιακόσιες θέσεις, λείπουν οι χίλιες τριακόσιες πενήντα θέσεις. 
      Αυτή η ισχνή χρηματοδότηση και η σπάταλη διαχείριση έχουν οδηγήσει σε χρεοκοπία το σύστημα, το οποίο δεν μπορεί να ανταποκριθεί και κάθε μήνα μπαίνουν μέσα 100.000.000 ευρώ και πλέον, τα νοσοκομεία. Αυτό μας οδήγησε σε αυτές τις τραγικές –τραγελαφικές από μία πλευρά- καταστάσεις, να απειλούν οι προμηθευτές να μπουν στα νοσοκομεία και να πάρουν πίσω τα υλικά, τα οποία είχαν παραχωρήσει, όπως κάνουν στους χρεοκοπημένους οφειλέτες, πράγματα που νομίζω ότι δεν μπορούν να μας κάνουν υπερήφανους. 
      Κύριε Υπουργέ, πρέπει να γίνουν πολύ περισσότερα. Ο περιορισμένος χρόνος δεν μου επιτρέπει να επεκταθώ, όμως, δυστυχώς η κατάσταση επαναλαμβάνω ότι είναι τραγική και αυτό το ζουν οι πάντες, ιδιαίτερα αυτοί που ασχολούνται με τον τομέα της υγείας, αλλά και οι ασθενείς και αυτό είναι το χειρότερο. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Λεβέντη. 
      Ο κ. Αστέριος Ροντούλης από το Λαϊκό Ορθόδοξο Συναγερμό έχει το λόγο για έξι λεπτά. 
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε. 
      Κύριε Υπουργέ, νόμιζα ότι θα περνούσατε άσχημα σήμερα στη Βουλή, αλλά είδα αφλογιστία από την πλευρά του ΠΑ.ΣΟ.Κ.. Απολύτως τίποτε! Ώδινεν όρος και έτεκε μυν.
      ΕΜΜΑΝΟΥΗΛ ΣΚΟΥΛΑΚΗΣ: (Δεν ακούστηκε)
      ΑΣΤΕΡΙΟΣ ΡΟΝΤΟΥΛΗΣ: Τώρα θα τα πούμε. Ακούστε τα. 
      Είναι επιχείρημα να λέτε: «Πού είναι ο ένας Υπουργός, θέλουμε τον άλλον Υπουργό;». Εδώ είναι ο ένας, μετά ο άλλος. «Πού είναι ο άλλος; Θέλουμε τον Υπουργό». Εδώ είναι και ο Υπουργός. «Πού είναι ο Υπουργός; Θέλουμε τον Πρωθυπουργό». Εδώ ήταν και ο Πρωθυπουργός. Αυτό είναι σοβαρή αντιπολίτευση για να γίνεται κάποτε κυβέρνηση; Μάλλον σας βλέπω στην Αντιπολίτευση. 
      ΕΜΜΑΝΟΥΗΛ ΣΚΟΥΛΑΚΗΣ: Αυτό καταλάβατε εσείς; 
      ΑΣΤΕΡΙΟΣ ΡΟΝΤΟΥΛΗΣ: Εγώ αυτό κατάλαβα. Θα με ακούσετε, όμως, και θα μου πείτε εσείς μετά τι καταλάβατε. 
      Κύριε Υπουργέ, έκανα και εγώ τέτοια κριτική. Είπα σε κάποια στιγμή «πού είναι ο κ. Αβραμόπουλος;». Ξέρετε γιατί το είπα; 
     Διότι θα πρέπει να ξεπεράσετε μία μονομέρεια που έχετε με τα θέματα υγείας και να ασχοληθείτε και με τα θέματα κοινωνικής αλληλεγγύης. Διότι δίδεται η εντύπωση –η εντύπωση λέω, δεν μπορεί να είναι η ουσία- ότι ένας Υφυπουργός μόνον ασχολείται με τα θέματα κοινωνικής αλληλεγγύης. Θα είναι καλά, λοιπόν, ο ίδιος ο Υπουργός να αναλάβει, ή τέλος πάντων να περάσει την εικόνα -γιατί η πολιτική είναι και εικόνα- της διαχείρισης και του ευαίσθητου ζητήματος της κοινωνικής αλληλεγγύης, διότι είναι ζητήματα που αφορούν ευαίσθητες κοινωνικές ομάδες του πληθυσμού.
     Έρχομαι τώρα να πω το εξής: Κύριοι του ΠΑ.ΣΟ.Κ., κάνατε δύο μεγάλα λάθη, δύο μεγάλα ολισθήματα που δεν τα περίμενα, κύριε Σκουλάκη, από σας κι όταν λέω από σας εννοώ, ως νέστορα της παρατάξεως... 
     ΠΡΟΕΔΡΕΥΩΝ (Βαϊτσης Αποστολάτος): Κύριε Ροντούλη, δεν κάνουμε διάλογο. Θα μιλάτε σε τρίτο ενικό, παράκληση. 
     Συνεχίστε. 
     ΑΣΤΕΡΙΟΣ ΡΟΝΤΟΥΛΗΣ: Ποια ήταν τα σφάλματα, λοιπόν. Τα σφάλματα ήταν τα εξής: 
     Λάθος timing. Όταν βγαίνει ο κ. Σπέκχαρντ, ο πρεσβευτής των Ηνωμένων Πολιτειών και αναφέρεται σε προμήθειες, χρέη κ.λπ. του Εθνικού Συστήματος Υγείας σε προμηθευτές, εσείς δεν καταλαβαίνετε ότι δημιουργείτε την εικόνα ενός χαλκίου της Αμερικανικής Πρεσβείας; Εγώ, λοιπόν, νιώθω την ανάγκη να πω, πολύ καλά κάνατε, κύριε Υπουργέ. Μαλακός ήσασταν στην απάντηση. Πιο σκληρή έπρεπε να είναι η απάντησή σας. Μπράβο. Πολύ καλά κάνατε και τα είπατε. Διότι δεν είναι δυνατόν κάποιοι να νομίζουν ότι είμαστε στην εποχή του Πιούρι Φόι. Έχει κάνει κάποια βήματα –τέλος πάντων έτσι θέλουμε να λέμε- αυτή η χώρα. Θα ξαναγυρίσουμε πάλι πίσω; Να βγαίνει ο κύριος τάδε της Αμερικανικής Πρεσβείας και να εγκαλεί Έλληνα Υπουργό; 
     Άρα, λοιπόν, από την πλευρά του Λαϊκού Ορθόδοξου Συναγερμού, επειδή είπατε ότι περιμένατε μια στήριξη, κύριε Υπουργέ, η στήριξη αυτή υπάρχει και τα εύσημα αποδίδονται. Να είσθε πιο σκληρός. Αλλά ξέρετε, κύριε Υπουργέ, γιατί προέρχεσθε από τη διπλωματία, ότι ισχύει αυτό που έλεγε ο Βολτέρος ότι «οι λέξεις εξυπηρετούν ένα μεγάλο στόχο¨». Να αποκρύπτουν τις πραγματικές σκέψεις κάποιου. Θέλω να πω με αυτό, για όσους δεν το κατάλαβαν, ότι άλλα ήθελε να πει ο κύριος της Αμερικανικής Πρεσβείας, ή να το πω χωριάτικα τώρα «χτυπάει το σαμάρι να πονέσει το γομάρι», διότι περί αυτού πρόκειται και κάποιοι έπεσαν στην παγίδα.
     Δεύτερο λάθος που κάνατε, κύριοι. Μεγάλο λάθος. Εγώ περίμενα να ακούσω να πείτε στον παριστάμενο Υπουργό ότι ο νόμος σας, περί προμηθειών είναι μια «τρύπα στο νερό». Αυτό περίμενα να ακούσω. Ότι είναι ένας κακός νόμος. Δεν είπατε αυτό το πράγμα. Κατηγορήσατε τον Υπουργό ότι έπρεπε να τρέξει πιο γρήγορα. Ναι, σωστό και εμείς το λέμε αυτό. Τον κατηγορήσατε, υπό την έννοια ότι θα έπρεπε οι όλες οι διαδικασίες, το όλο σχήμα αυτό της εννεαμελούς επιτροπής προμηθειών κ.λπ., να στελεχωθεί πιο γρήγορα, να τρέξει πιο γρήγορα. Δηλαδή η αντιπολίτευση που κάνατε, είναι θέμα να τρέξει πιο γρήγορα ο νόμος; Διότι αυτήν την εντύπωση δώσατε. Εκτός εάν διαφωνείτε με τη φιλοσοφία και τα βασικά άρθρα του νόμου. Δεν διεφάνη αυτό πουθενά. 
     Εμείς, λοιπόν, επειδή κάνουμε Αντιπολίτευση όχι για την αντιπολίτευση, αλλά ουσιώδη Αντιπολίτευση, είχαμε πει μήνες πριν –για να σταματήσει και αυτή η καραμέλα περί λαϊκισμού- ότι θέλουμε να συμπαρασταθούμε στην υλοποίηση του νόμου αυτού. Διότι για να μην τον κρίνετε και σεις αρνητικά, σημαίνει ότι είχατε λερωμένη τη φωλιά σας τόσα χρόνια και έρχεται ένας νόμος να διορθώσει τα κακώς κείμενα και το μόνο που λέτε είναι πιο γρήγορα. Ωραία, πιο γρήγορα, αλλά δεν βλέπω να αντιτίθεστε στην ουσία του νόμου. Άρα, λοιπόν, για να κάνουμε υπεύθυνη δουλειά όλοι εδώ μέσα, θα πρέπει να χαράξουμε μια γραμμή. Δεν θέλουμε το νόμο αυτό; Ωραία. Καταγγείλτε το να τον αλλάξουμε. Αν, όμως, είμαστε υπέρ του νόμου αυτού, όλοι να συνεισφέρουμε, όπως μπορούμε να συνεισφέρουμε. 
     Εγώ  θα σας πω και κάτι άλλο, κύριε Υπουργέ, για να δείτε ότι μόνο η κατηγορία περί λαϊκισμού δεν ισχύει για το Λαϊκό Ορθόδοξο Συναγερμό. Οι άνθρωποι αυτοί, η εννεαμελής επιτροπή, είναι με διδακτορικά κ.λπ.. Η αποζημίωση που παίρνουν είναι μηδενική μπροστά στην προσφορά τους. Θα πρέπει να αυξηθεί η αποζημίωση των ανθρώπων αυτών.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα μου δώσετε και εμένα δυο, τρία λεπτά όπως εδόθη σε όλους.
       ΠΡΟΕΔΡΕΥΩΝ (Βαΐτσης Αποστολάτος): Συνεχίστε, κύριε συνάδελφε.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, προκαταβολικά για την ανοχή σας. 
      Αυτό που πρέπει να πούμε επίσης, κύριε Υπουργέ, είναι το εξής. Ποιο είναι το μεγάλο ζήτημα; Το μεγάλο ζήτημα δεν είναι αυτό που λέει το ΠΑ.ΣΟ.Κ. και αναλίσκεται σε μια περιπτωσιολογία.
      Να σας πω εγώ περιστατικά, κύριε Σκουλάκη, αλλεπάλληλα. Και λοιπόν, τι θα γίνει; Θα ερχόμαστε μέσα στη Βουλή και θα λέμε ο άλφα, ο βήτα, ο γάμα έκανε έτσι, έκανε εκείνο;  Το μόνο εύκολο.
      Κύριε Υπουργέ, το μείζον θέμα που έρχεται και νομίζω ότι ήδη απασχολεί το Υπουργείο, είναι τι θα γίνει με τη συμμόρφωση του Ε.Σ.Υ. όσον αφορά την κοινοτική οδηγία περί εφημεριών. Αυτό είναι μείζον θέμα διότι θα πρέπει να υπάρξουν περισσότερες προσλήψεις –άκουσα σήμερα για εννέα χιλιάδες προσλήψεις, δεν κράτησα καλά το νούμερο, στις οποίες θα προχωρήσετε- αλλά δεν είναι μόνο θέμα προσλήψεων, είναι θέμα πλέον πόσο θα αμείβεται ο γιατρός διότι σας λέω ότι Επιμελητής β΄ αμείβεται σχεδόν το ίδιο με έναν τραυματιοφορέα. Άρα, λοιπόν, θα πρέπει να δούμε συνολικά πώς μπορεί να γίνει αυτή η μετάβαση σε μια νέα περίοδο ή να το πω διαφορετικά πώς μπορεί να γίνει η ενσωμάτωση των κοινοτικών οδηγιών χωρίς να υπάρχουν τριγμοί. Και εκεί είναι το μείζον θέμα.
      Αλλά θα επανέλθω στο θέμα της Επιτροπής Προμηθειών για να θίξω και κάτι άλλο, κύριε  Υπουργέ. Ένα μεγάλο θέμα που απασχολεί τον κάθε πολίτη και τον υγιή πολίτη είναι τι θα γίνει με τα απόβλητα των νοσοκομείων διότι αυτή η Επιτροπή Προμηθειών Υγείας έχει αρμοδιότητα και όσον αφορά τις υπηρεσίες των νοσοκομείων, των κέντρων του Ε.Σ.Υ.. Άρα, τι θα γίνει με τη διαχείριση των αποβλήτων;
      Και κάτι τελευταίο. Κύριε  Υπουργέ, ήρθε μια ενημέρωση –σας την θέτω υπ’ όψιν, κύριε Παπαγεωργίου- που λέει ότι στα πολυϊατρεία Αθηνών και Πειραιώς του ΤΑ.ΞΥ., του Ταμείου Ξενοδοχοϋπαλλήλων υπάρχουν γιατροί που λειτουργούν μέχρι τώρα με συμβάσεις κατά πράξη και περίπτωση. Το γνωρίζετε το θέμα. Αυτοί οι άνθρωποι είναι με εξηρτημένο ωράριο τεσσερισήμισι ωρών και με πλαφόν αμοιβής. Μέχρι να πληρωθούν είχαν πρόβλημα από το Ελεγκτικό Συνέδριο διότι δεν είναι δυνατόν αυτές οι συμβάσεις να ονομάζονται κατά πράξη και περίπτωση. Αυτές οι συμβάσεις είναι συμβάσεις έργου. Άρα, θα πρέπει  να αναγνωρίσετε την προϋπηρεσία αυτών των ανθρώπων και να επιλυθεί το θέμα αυτό γιατί για χρόνια προσφέρουν τις υπηρεσίες τους. Και θα έχετε κάνει μια μεγάλη συνεισφορά. 
      Σας ευχαριστώ πολύ. 
       ΠΡΟΕΔΡΕΥΩΝ (Βαΐτσης Αποστολάτος): Προχωρούμε στις δευτερολογίες. 
      Το λόγο έχει ο κ. Λαμπίρης για ένα λεπτό.
      ΗΛΙΑΣ ΛΑΜΠΙΡΗΣ: Κύριε Υπουργέ, θα πρέπει να σας απασχολήσει γιατί από το 2001 μέχρι το 2004 τα χρέη ήταν 2.400.000.000 και εξοφλήθηκαν και από το 2005 μέχρι το 2008 έγιναν 5.000.000.000. Αυτό είναι ένα θέμα και νομίζω ότι πρέπει να ψάξετε στα εξωσυμβατικά υλικά να βρείτε  μια απάντηση τι γίνεται σ’ αυτό το θέμα. 
      Δεύτερον, πρέπει να μας απαντήσετε, κύριε Υπουργέ, γιατί το λέτε συνεχώς. Μιλάτε συνέχεια για εννιάμισι χιλιάδες νοσηλεύτριες. Σας έχω ζητήσει και το επαναλαμβάνω να μας απαντήσετε πότε προσλήφθηκαν και σε ποια νοσοκομεία αυτές οι νοσηλεύτριες για να τελειώσει αυτό το θέμα των εννιάμισι χιλιάδων νοσηλευτών.
      Τρίτον, χθες το βράδυ ο διοικητής του Κέντρου Επιχειρήσεων ανέφερε ότι δεν λειτουργούν τα Τ.Ε.Π. Νίκαιας γιατί, λέει, δεν υπάρχει ο αξονικός τομογράφος. Καταλαβαίνετε, λοιπόν, τι εντύπωση δημιουργεί αυτό όταν λένε ότι το Τ.Ε.Π. δεν λειτουργεί επειδή δεν υπάρχει αξονικός τομογράφος. Αυτό ειπώθηκε στο δελτίο των ειδήσεων. 
      Επίσης, κάθε φορά μιλάτε σ’ αυτήν την Αίθουσα για πιράνχας, ότι το είπε ο κ. Παπαδόπουλος πριν από οκτώ χρόνια.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το είπε.
      ΗΛΙΑΣ ΛΑΜΠΙΔΗΣ: Το χρησιμοποιείτε, όμως, κατά κόρον κάθε φορά στην ομιλία σας.
      Εγώ σας ρωτώ. Πιράνχας υπάρχουν μόνο στις προμήθειες; Μήπως πρέπει να ακροαστείτε και λίγο τους πολίτες που ζητούν τις υπηρεσίες υγείας τόσο από το δημόσιο όσο και από τον ιδιωτικό φορέα υγείας;
     Και επειδή δεν αφορά μόνο το πρόβλημα στα μεγάλα νοσοκομεία, θέλω να σας πω ότι το Νοσοκομείο Ρεθύμνου, από όπου κατάγομαι και είμαι υποχρεωμένος να το αναφέρω, κατά δήλωση του διοικητή του εάν συνεχίσει αυτός ο ρυθμός των εκατομμυρίων των χρεών –πλησιάζει τα 13.000.000 ευρώ ένα μικρό νοσοκομείο στο Ρέθυμνο- το νοσοκομείο θα κλείσει. 
     Σας ευχαριστώ πολύ. 
      ΠΡΟΕΔΡΕΥΩΝ (Βαίτσης Αποστολάτος): Σας ευχαριστώ πάρα πολύ, κύριε καθηγητά. 
     Το λόγο έχει ο κ. Εμμανουήλ Σκουλάκης για ένα λεπτό. 
     ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, βρεθήκαμε στο τέλος. Ακούσαμε τον Υπουργό που αγανακτισμένος, ωραιοποιώντας τα πάντα είπε ότι είμαστε κακή Αντιπολίτευση, ότι δεν συναινούμε. Εμείς δίνουμε τη μάχη της αλήθειας, κύριε Πρόεδρε, και εδώ μέσα και έξω από εδώ. Θα πάμε σε όλα τα  νοσοκομεία, θα μιλάμε με τους γιατρούς, θα μιλάμε με τους αρρώστους, θα μιλάμε με τους εργαζόμενους. 
     Αυτά, όμως, που είπαμε εμείς δεν τα λέμε εμείς. Τα λέει όλος ο Τύπος. Κύριε Υπουργέ, επειδή θητεύω πολλά χρόνια σε αυτήν την Αίθουσα αυτόν τον τίτλο του «ΕΛΕΥΘΕΡΟΥ ΤΥΠΟΥ» στις 18.11.2008 «Έρανος για γάζες» δεν τον έχω ξαναδεί. Εδώ η «ΕΛΕΥΘΕΡΟΤΥΠΙΑ»: «Κραχ στην  υγεία». Πάμε παρακάτω. «ΚΑΘΗΜΕΡΙΝΗ»:  «Χωρίς ορθοπεδικό υλικό τα νοσοκομεία». «ΤΑ ΝΕΑ»: «Χειρουργείο από κινέζικη αγορά». «Στο Βενιζέλειο δεκατρείς άνθρωποι υποβλήθηκαν σε δεύτερη επέμβαση επειδή τα ράμματα έλιωσαν και άνοιξαν οι τομές». Αυτά λέει ο Τύπος. Τι λέει «ΤΟ ΒΗΜΑ»: «Υπό κατάρρευση το Εθνικό Σύστημα Υγείας». «ΕΛΕΥΘΕΡΟΤΥΠΙΑ»: «Χρεοκοπία». «ΤΟ ΕΘΝΟΣ»: «Στο γιατρό με  μετρητά». Αυτά λέει ο Τύπος. Όλοι εμείς, όλος ο λαός δεν βλέπουμε την αλήθεια και την ξέρει ο Υπουργός ο οποίος ωραιοποιεί την κατάσταση; Για όνομα του Θεού! 
     Κύριε Υπουργέ, είστε εκτός πραγματικότητας. Είστε εκτός Υπουργείου; Είστε εκτός Ελλάδος; Είναι δυνατόν; Πηγαίνετε σε ένα νοσοκομείο. Να πάμε μαζί σε ένα νοσοκομείο να ρωτήσουμε έναν ασθενή τυχαία, έναν εργαζόμενο. Αν μας πει ότι το νοσοκομείο σήμερα είναι καλύτερο από ό,τι ήταν πριν....
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Καλύτερο είναι. 
     ΕΜΜΑΝΟΥΗΛ ΣΚΟΥΛΑΚΗΣ: Είναι χειρότερο, κύριε Υπουργέ, σε υπηρεσίες, σε εμφάνιση, σε εξοπλισμό. Τα πάντα έχουν χειροτερεύσει. 
     Τα Εθνικά Συστήματα Υγείας κτίζονται. Εμείς σας παραδώσαμε ένα εξαιρετικό σύστημα  υγείας. Εσείς σταματήσατε το χτίσιμο, ωραιοποιείτε την κατάσταση. 
     Ενισχύστε επιτέλους την επιτροπή που δημιουργήσατε την Ε.Π.Υ.. Πρώτη φορά βάλατε στον προϋπολογισμό. Να αρχίσει να λειτουργεί. Μας λέτε «θα», «θα». Ας λειτουργήσει να δούμε και αν πάει καλά, εμείς θα στηρίξουμε αυτήν την προσπάθεια. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Βαίτσης Αποστολάτος): Ευχαριστούμε πολύ, κύριε Σκουλάκη. 
     ΕΜΜΑΝΟΥΗΛ ΣΚΟΥΛΑΚΗΣ: Πιστεύουμε ότι είναι ανεφάρμοστο. Ο νόμος αυτός δεν θα εφαρμοστεί. Δεν μπορείτε να ξεκινήσετε από μηδενική βάση. Δεν έχετε τρόπο να ρυθμίσετε τα 5.000.000.000  ευρώ που χρωστάνε τα νοσοκομεία. 
     Και μια παράκληση. Εκεί κάτω στα Χανιά δεν υπάρχει διοίκηση. Ορίστε διοίκηση! Για όνομα του Θεού! Υπάρχουν εκκρεμότητες. Το νοσοκομείο μας χρωστάει 63.000.000 ευρώ, όσο είναι το κόστος κατασκευής του. Υπάρχει εργολάβος που έχει να παίρνει 1.000.000 ευρώ. Τώρα πιράνχας είναι ή δεν είναι. Εγώ ξέρω ότι αυτοί είναι τα θύματα. Εσείς τους λέτε πιράνχας όλους. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Τα πιράνχας είναι θύματα; 
     ΕΜΜΑΝΟΥΗΛ ΣΚΟΥΛΑΚΗΣ: Εν πάση περιπτώσει, έλαβε μέρος στο διαγωνισμό, πήρε το διαγωνισμό σωστά. Έτσι λέει το νοσοκομείο. Και τώρα δεν πληρώνεται.
      ΠΡΟΕΔΡΕΥΩΝ (Βαίτσης Αποστολάτος): Θα μιλάμε μέχρι αύριο, κύριε Σκουλάκη; 
     ΕΜΜΑΝΟΥΗΛ ΣΚΟΥΛΑΚΗΣ: Δεν τον ξέρω τον άνθρωπο, ούτε δικός μου είναι. Μην παρεξηγηθώ. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Βαίτσης Αποστολάτος): Ορίστε, κύριε Νασιώκα έχετε το λόγο. 
     ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κύριοι συνάδελφοι, ο κύριος Υπουργός παρ’ όλο που χρησιμοποίησε τριάντα πέντε ολόκληρα λεπτά για να απαντήσει, δεν απάντησε στο βασικό ερώτημα: Γιατί υπάρχει αυτή η κατάσταση σήμερα στα νοσοκομεία; 
     Και ας μείνουμε στο χώρο των προμηθειών, κύριε Υπουργέ. Γιατί υπάρχει; 
Γιατί τρέχουν τα χρέη με 110.000.000 ευρώ το μήνα σε όλα τα νοσοκομεία; Γιατί το χρέος το συνολικό στη Λάρισα στα δύο νοσοκομεία ξεπερνάει τα 165.000.000 ευρώ; Νέα τμήματα δεν έγιναν, η συνδετήρια πτέρυγα δεν κτίστηκε, τα τμήματα μάλλον αποδυναμώθηκαν, ήδη το πανεπιστημιακό ογκολογικό τμήμα αντιμετωπίζει τεράστιο πρόβλημα, κύριε Υπουργέ, γιατί ανοίξατε τους επικουρικούς και τους φέρατε στην Αθήνα και άδειασε από ογκολόγους και έχουμε μόνο δύο ογκολόγους για εκατοντάδες ασθενείς κάθε μέρα. Δυστυχώς, ο καρκίνος πολλαπλασιάζεται. Δεν αυξάνεται, πολλαπλασιάζεται.
     Άρα, κύριε Υπουργέ, γι’ αυτό πρέπει να απαντήσετε. Και επειδή κάνατε και κάποιο λογοπαίγνιο και είπατε και τη μισή αλήθεια, αναφερθήκατε και στον Αλέκο τον Παπαδόπουλο και στα πιράνχας και στο νόμο του 2001 που είναι έργο του Αλέκου του Παπαδόπουλου και φυσικά, αφού αναφέρθηκε στα πιράνχας, ήταν και κόντρα στα πιράνχας, το ερώτημα είναι απλό: Ποια είναι η μισή αλήθεια, κύριε Υπουργέ; Τα  άρθρο 7 και η εξαίρεση ήταν εξαίρεση του νόμου. Υπήρχε το ενιαίο πρόγραμμα προμηθειών και εκεί έμπαιναν όλα τα υλικά. Και όσο να ολοκληρώσεις για κάποια υλικά, μπορούσες να πάρεις κατ’ εξαίρεση. Εσείς κάνατε την εξαίρεση κανόνα. Μα, γι’ αυτό παραπεμφθήκατε στην Ευρωπαϊκή Ένωση και γι’ αυτό καταδικαστήκατε. Σταμάτησε ο τότε Υπουργός το 2004 με δήλωσή του το νόμο και είπε μάλιστα «επειδή δεν το υλοποιήσατε στο σύνολό του» και εννοούσε στο σύνολό του τον αλληλόχρεο λογαριασμό που πραγματικά δεν έγινε, γιατί αντέδρασαν τα οικονομικά Υπουργεία και οι τράπεζες. Σταματήσατε το νόμο, δεν τον υλοποιήσατε και είστε χωρίς νόμο σήμερα.
     Σήμερα στην ουσία γίνονται κάποιοι διαγωνισμοί από αυτούς -ΥΠΕάρχες ή τα νοσοκομεία- που θέλουν. Όλοι οι άλλοι κάνουν εξωσυμβατικά και παράνομες παρατάσεις προηγούμενων διαγωνισμών. Καταλαβαίνετε τι πρόβλημα υπάρχει εκεί; Εκεί υπάρχει μεγάλο φαγοπότι, κύριε Υπουργέ. Πέντε χρόνια τώρα συμπληρωμένα. Και επειδή είμαστε εδώ και θα είμαστε εδώ και αύριο να το συζητάμε, θα δείτε ότι όχι μόνο δεν θα υλοποιηθεί ο νόμος σας, γιατί είναι ανεφάρμοστος όπως τον φτιάξατε, αλλά θα συνεχιστεί η ίδια κατάσταση και στο μέλλον. Το μόνο που θα λέτε εσείς είναι «έφτιαξα το νόμο» και πιθανόν να μην είστε εσείς στο Υπουργείο, θα απαντούν άλλοι, οι οποίοι -να ξέρετε- θα πουν τα χειρότερα και για σας και για το νόμο σας. 
     Ευχαριστώ πολύ. 
     ΠΡΟΕΔΡΕΥΩΝ (Βαϊτσης Αποστολάτος): Ευχαριστώ πολύ, κύριε Νασιώκα.
     Το λόγο έχει ο κ. Καρανίκας για ένα λεπτό.
     ΗΛΙΑΣ ΚΑΡΑΝΙΚΑΣ: Ευχαριστώ, κύριε Πρόεδρε.
     Κατ’ αρχήν, κύριε Υπουργέ, για να πάρω τη μονοεδρική Ευρυτανίας, ούτε μικροκομματική σκοπιμότητα έχω ποτέ, ούτε μικροπολιτική ασκώ. Το ξέρετε πάρα πολύ καλά. 
     Ένα δεύτερο. Το ότι παρουσίασε όλος ο Τύπος ακριβώς, από το «ΡΙΖΟΣΠΑΣΤΗ» μέχρι τον «ΕΛΕΥΘΕΡΟ ΤΥΠΟ», τα προβλήματα της υγείας -και αναφέρθηκε νωρίτερα ότι το ανέδειξε αυτό το θέμα το ΠΑ.ΣΟ.Κ.- δεν νομίζω ότι κάνει χάρη όλος ο Τύπος στο ΠΑΣΟΚ. Θα ήμασταν ευτυχείς να μας έκανε τέτοια χάρη. 
     Ένα τρίτο που θα ήθελα να πω. Απλά είναι υπερευαισθησία του κόμματός μας και του Προέδρου ο τομέας της υγείας, γι’ αυτό ακριβώς είναι πρώτο στην ατζέντα. 
     Ένα τέταρτο θέμα. Μιλήσατε για κλακαδόρους. Σας πληροφορώ ότι άκουσα τα σχολιανά μου απ’ όλους τους συνδικαλιστές -γιατί είμαι και ο γραμματέας του τομέα υγείας- γιατί δεν ειδοποίησα ούτε στα παιδιατρικά, ούτε στον «ΕΥΑΓΓΕΛΙΣΜΟ» κανέναν να έρθει. Εσείς θα τους χαρακτηρίζατε τους αυθορμήτως χειροκροτούντες κλακαδόρους; Ασφαλώς όχι.
     Και βέβαια εδώ έχω να πω ένα άλλο θέμα, ότι στις 19 Σεπτέμβρη πήγαμε στο «ΑΓΛΑΪΑ ΚΥΡΙΑΚΟΥ» και την επομένη βγαίνει ο γραμματέας, εις εκ των γραμματέων, να μην αναφερθώ σε όνομα και είπε: Εκτελωνίστηκε, είναι θέμα ημερών θα φθάσει. Μα, και με χελώνα να πήγαινε, δυόμισι μήνες θα είχε φτάσει το μηχάνημα. Να, γιατί είπα ότι ψεύδεται το Υπουργείο. 
     Και βέβαια το άλλο που ρώτησα πάλι ότι, πριν ακόμα γίνει η απόσπαση του υπαλλήλου από το Αριστοτέλειο, διορίστηκε από εσάς κάτω, από τον κ. Ριζά κιόλας η υπογραφή. Έβαλε υπογραφές αρκετές για καινούργια κέντρα εργαστηρίων. Αυτές οι υπογραφές ισχύουν τώρα που ανακαλέσατε το διορισμό; Και αυτό θέλω να το ακούσω. Δεν το άκουσα. 
     Είπατε πάλι και το τελευταίο -και κλείνω, κύριε Πρόεδρε- ότι δεν απάντησε ο Πρόεδρος του ΠΑ.ΣΟ.Κ. στον Πρωθυπουργό. Πρώτον, αυξήσατε όντως, ανοίξατε δωμάτια χωρίς νοσηλευτές στο «ΑΤΤΙΚΟ». Ξέρετε πώς αποκαλείται, κύριε Υπουργέ, αυτό; Νοσηλευτική φούσκα. Γιατί, όταν σας είπαν νωρίτερα συνάδελφοι εδώ μέσα ότι από τα χίλια διακόσια περίπου άτομα που είναι στον οργανισμό είναι μόνο εξακόσια, αλλά τα κρεβάτια έφτασαν να ανοίξουν στο 90%, μα, τα κρεβάτια οι νοσηλευτές και οι γιατροί τα διακονούν, από μόνα τους δεν φιλοξενούν αρρώστους.
	Και βέβαια θα κλείσω μ’ αυτό που είπε ο Πρόεδρος του ΠΑ.ΣΟ.Κ. στον Πρωθυπουργό. Τι είπε ο Πρόεδρος του ΠΑ.ΣΟ.Κ.; «Εγώ πήγα στα νοσοκομεία. Αν θέλετε, πάμε και μαζί». 
      Σας ευχαριστώ. 
      ΠΡΟΕΔΡΕΥΩΝ (Βαϊτσης Αποστολάτος): Ευχαριστώ πάρα πολύ.
      Ο κατάλογος των δευτερολογιών έχει κλείσει. Θέλετε να μιλήσετε, κύριε Κοινοβουλευτικέ Εκπρόσωπε;
 	 ΧΡΗΣΤΟΣ ΠΑΠΟΥΤΣΗΣ:  Μετά από τον Υπουργό.
      ΠΡΟΕΔΡΕΥΩΝ (Βαϊτσης Αποστολάτος): Κύριε Υπουργέ, έχετε το λόγο.
 	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Κυρίες και κύριοι συνάδελφοι, πέρασαν αρκετές ώρες εδώ. Εμείς έχουμε δύο οπτικές των πραγμάτων. Η μία είναι με βάση τον εδώ θεσμικό και πολιτικό μας ρόλο. Όμως αυτό δεν μας στερεί από το να βλέπουμε τα πράγματα και από την γωνία που θα τα βλέπει -και πρέπει να τα βλέπει- ένας πολίτης. 
	Ήρθατε εδώ, ρίξατε τις ομοβροντίες σας, άσφαιρες όλες, κενές περιεχομένου. Διότι θα ξεκινήσω από κάτι άλλο. Δεν μας ρωτάγατε πριν τουλάχιστον να σας πούμε, μια και ξέρουμε την πραγματικότητα, πού πάσχει το σύστημα έτσι ώστε να συμβάλλετε στο να επιταχύνουμε ρυθμούς και να αλλάξουν τα πράγματα προς το καλύτερο; Αδράξατε μία αφορμή, η οποία έχει την εξήγησή της. Και εγώ πρώτος σας λέω ότι αν είχαμε φροντίσει δέκα μέρες νωρίτερα να είχαμε τακτοποιήσει κάποια πράγματα δεν θα φθάναμε σ’ αυτό που έγινε πρωτύτερα, στο να έχουμε διακεκριμένους πολιτικούς να αλλάζουν ρόλο εδώ μέσα και να γίνονται σχολιαστές δημοσιευμάτων. Η δικιά μας δουλειά εδώ είναι να έχουμε τη δική μας άποψη, τη δικιά μας θέση, να την εξηγούμε και να πείθουμε ή όχι. 
	Αναφέρθηκαν οι συνάδελφοι σε πάρα πολλά πράγματα στο τέλος αλλά ποσοστιαία, ενώ το θέμα για το οποίο συγκεντρωθήκαμε ήταν οι προμήθειες, αφιερώσατε λίγο χρόνο και λίγη διάθεση. Ελάχιστοι ήταν οι ομιλητές που αναφέρθηκαν σ’ αυτήν τη σημαντική τομή, στη μεγάλη παρέμβαση για την οποία, όπως είπα από Βήματος πρωτύτερα, θα περιμέναμε και να συμβάλετε και να την χειροκροτήσετε, γιατί κατατείνει προς αυτό που όλοι υπηρετούμε σ’ αυτήν την Αίθουσα: στη διαμόρφωση συνθηκών διαφάνειας και χρηστής διαχείρισης.
       Ξέφυγε από τον κ. Σκουλάκη και λέει: «πιο γρήγορα και πιο δυνατά». 
	 ΕΜΜΑΝΟΥΗΛ ΣΚΟΥΛΑΚΗΣ: Και να μην λέτε το «θα» συνέχεια.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το σκέφθηκε όμως και μετά γυρνάει και λέει: «ωστόσο δεν πρόκειται να εφαρμοστεί». Και ρωτώ, κύριε Σκουλάκη: Να επιταχύνουμε τους ρυθμούς για ένα πρόγραμμα και για έναν νόμο που δεν θα εφαρμόσουμε; Επιτέλους αυτές οι μικροαντιφάσεις αντί να μας οδηγούν σε περισσότερη σύγχυση καλό θα είναι να αποφεύγονται. 
	Ο πολύ συμπαθής σ’ εμένα και φίλος κατά τα άλλα κ. Παπουτσής κι αυτός λίγα είπε για τις προμήθειες, αλλά ο λόγος του ήταν απαξιωτικός για το Εθνικό Σύστημα Υγείας. Εγώ αντιστρέφω σήμερα την κατηγορία. Δεν είναι η δικιά μας πολιτική που εκθέτει σε κίνδυνο το δημόσιο σύστημα υγείας. Είναι η δική σας στάση,  σαν να μην υπάρχει και να μην λειτουργεί τίποτα. Γι’ αυτό επικαλέστηκα πρωτύτερα τους δεκάδες χιλιάδες ασθενείς που βρίσκονται στα νοσοκομεία μας αυτήν τη στιγμή. Πολλοί εξ αυτών παρακολουθούσαν από τα παράθυρα τις επισκέψεις με την εικόνα, ναι κύριε Καρανίκα, που περιέγραψα πριν από λίγο.  
   	ΗΛΙΑΣ ΚΑΡΑΝΙΚΑΣ: Μιλάτε σε νοσοκομειακό γιατρό επί τριάντα χρόνια. 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Και λοιπόν; Εδώ είστε Βουλευτής, όπως κι εγώ. Και μιλάμε πολιτικά. 
	ΗΛΙΑΣ ΚΑΡΑΝΙΚΑΣ: Ασφαλώς μιλάμε πολιτικά. 
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης):  Αν θέλετε να γίνετε γιατρός πηγαίνετε πάλι στο ιατρείο σας. Εγώ θα σας πω κάτι πάρα πολύ απλό. Εδώ μέσα θα μεταφέρουμε την πραγματικότητα.  Και να μην τη φοβόμαστε, όπως δεν την φοβόμαστε κι εμείς. Κι εγώ πρώτος σας είπα -και τα έχω πει σε πολλές ευκαιρίες στο παρελθόν- ότι τα πράγματα δεν είναι ρόδινα. Έχει δυσκολίες αυτός ο χώρος κι όχι μόνο στην Ελλάδα αλλά και σ’ ολόκληρο τον κόσμο. Όμως η εικόνα που παρουσιάσατε δεν ανταποκρίνεται στην πραγματικότητα. 
	ΗΛΙΑΣ ΚΑΡΑΝΙΚΑΣ: Μπήκα στη Βουλή πριν από έναν χρόνο. Ωστόσο η κατάσταση χειροτερεύει μέρα με την ημέρα.
	ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το Εθνικό Σύστημα Υγείας και λειτουργεί και αποδίδει και χαίρει της εμπιστοσύνης του ελληνικού λαού. Και όλα αυτά που τον τελευταίο καιρό στο όνομα της επικαιρότητας έπαιξαν, θα δείτε ότι σύντομα θα ανήκουν στο παρελθόν. Διότι οι πρωτοβουλίες που έχουμε αναλάβει, οι πολιτικές που ασκούμε έχουν συγκεκριμένη στόχευση, εντάσσονται σε μια ολοκληρωμένη στρατηγική κι έχουν έναν και μόνο σκοπό: επί ημερών μας να βελτιωθεί ακόμη περισσότερο η λειτουργία του. Προβλήματα κι ελλείψεις δεν θα πάψουν να υπάρχουν. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
 	Επιτρέψτε μου να συνεχίσω, κύριε Πρόεδρε. Το έργο για την κοινωνία δεν σταματάει ποτέ. Κι όποιος σ’ αυτήν τη θέση ή από οπουδήποτε αλλού έρθει να επαγγελθεί ότι διαθέτοντας το μαγικό ραβδί μπορεί να αλλάξει τα πάντα από τη μια μέρα στην άλλη, τότε λέει ψέματα, τότε υποκρίνεται. 
	Θα έχετε ακούσει πολλές φορές και εδώ και έξω από εδώ να επαναλαμβάνω αυτήν την άποψη. Έχει γίνει δουλειά αυτά τα χρόνια. Το ότι τολμούμε και χτυπιόμαστε κατά μέτωπον με τα ισχυρά συμφέροντα που κυριαρχούσαν στο χώρο της υγείας τιμά την παράταξη. Τιμά τον πολιτικό κόσμο, αγαπητοί συνάδελφοι. Τιμά και εσάς. 
      Μονάχα που άλλα κάνετε σήμερα στο όνομα αυτής της αντιπολιτευτικής, στεγνά και στενά, τακτικής. Διότι η Αντιπολίτευση άλλο να είναι θεσμός και άλλο αυτοσκοπός. Μάλλον θα σας αρέσει αυτός ο ρόλος, διότι είναι βολικός και εύκολος. Εύκολα μπορείς να πετάς δεξιά και αριστερά πυροτεχνήματα. Όμως, ουσιαστικός θεσμικός ρόλος είναι να συμβάλλετε με τις παρατηρήσεις και τις επισημάνσεις σας στο να γίνεται καλύτερη η πολιτική μας. Έτσι το αντιλαμβάνομαι εγώ και έτσι νομίζω πως το αντιλαμβάνεται και η κοινωνία. 
	Είπατε, κύριε Παπουτσή, ότι είναι εικονική κυβέρνηση. Παίρνω τα δικά σας λόγια, για να σας πω πως είναι εικονική η πραγματικότητα που επιχειρήσατε να κατασκευάσετε. Και δεν είναι μόνο δική μου άποψη. Είναι η άποψη της ελληνικής κοινωνίας. Προχθές έγινε το περίφημο κραχ της μιας ημέρας. Έτσι θα μείνει ως αναφορά για το παρελθόν την επομένη, αν επισκέπτεστε τα νοσοκομεία, για να κάνετε δηλώσεις με μια συντροφιά εκλεκτών φίλων σας. 
      Δεν είναι κακό να έχετε και τους δικούς σας ανθρώπους κοντά σας. Γιατί χρησιμοποιήσατε όρο που μας παραπέμπει σε αλλοτινές εποχές, τους «αυθορμήτως χειροκροτούντες», όπως είπατε; Καλά κάνετε και έχετε και ανθρώπους που σας υποστηρίζουν, που σας στηρίζουν. Έχετε συνδικαλιστές, φίλους, πολιτικούς, οπαδούς. Από εκεί και πέρα, όμως, άλλο η κοινωνία, άλλο η συντριπτική πλειοψηφία των Ελλήνων πολιτών, άλλο οι χιλιάδες που καθημερινά προστρέχουν στο Εθνικό Σύστημα Υγείας, για να τύχουν των ευεργετικών πράγματι υπηρεσιών, όπως και άλλο πράγμα είναι τα προβλήματα. 
      Ποιος σας είπε ότι δεν έχουμε ελλείψεις; Για τα εννιάμισι χιλιάδες άτομα –σας το είπα και πρωτύτερα- κατετέθη έγγραφο από τον Πρωθυπουργό, που είναι στα Πρακτικά της Βουλής που τα επιβεβαιώνει. Εσείς το αμφισβητείται. Προηγουμένως   άκουσα –νομίζω πως ήταν ο κ. Κακλαμάνης- ότι κανείς δεν προσελήφθη. 
      Μισό λεπτό. Δεν μπορούμε έτσι να κάνουμε συζήτηση! Πιάστε την αλήθεια. Να σας πούμε εμείς ποια είναι τα προβλήματα. Βοηθείστε μας να τα ξεπεράσουμε. Να σας πω κάτι; Σήμερα είμαστε εδώ. Αύριο δεν είμαστε. 
      (Θόρυβος από την πτέρυγα του ΠΑ.ΣΟ.Κ.)
      Ακούστε με σας παρακαλώ! Σαν πρόσωπα μιλάω. Πρέπει να αφήσουμε χρήσιμο έργο πίσω μας. Και δεν υπήρξε ποτέ σε αυτήν τη θέση Υπουργός καμμιάς κυβερνήσεως, συμπεριλαμβανομένων και των προσωπικοτήτων στις οποίες αναφερθήκατε πρωτύτερα, που δεν ήλθε εδώ, με σκοπό πραγματικά να γίνουν βήματα μπροστά. 
      Όμως, όταν αναφερόμαστε το νόμο Παπαδόπουλου της εποχής εκείνης, δεν πρέπει να το εξαιρέσουμε και από τη μάχη που έδωσε αυτός ο πράγματι μαχητικός –για να ξεκαθαρίσω τα πράγματα- στο χώρο της υγείας. Όπως δεν πρέπει να παραβλέπουμε το γεγονός ότι αυτές οι εξωσυμβατικές προμήθειες φέρουν την υπογραφή σας. 
      Είπα πριν πως είναι η ουρά μιας εποχής. Εγώ, κύριε Παπουτσή, δεν γυρνάω τις μνήμες πίσω. Και θα έχετε παρατηρήσει ότι όλα αυτά τα χρόνια που βρίσκομαι στη μία ή στην άλλη θέση ποτέ δεν γύρισα προς τα πίσω. Το τι έγινε τότε έχει να κάνει με το πώς οριοθετήθηκε από τον ίδιο τον ελληνικό λαό στις εκλογές του 2004. 
      Θέλω, όμως, και από εσάς το ίδιο. Να δούμε τι μπορούμε να κάνουμε τώρα. Σας διαβεβαιώνω –και αυτό από την επίσημη θέση μου, αλλά και γνωρίζοντας τα πράγματα- ότι σε τίποτα δεν έχει διακυβευθεί η λειτουργία του Εθνικού Συστήματος Υγείας. Εντάσσονται όλα αυτά –το είπα- σε μια συγκεκριμένη μεσοπρόθεσμη τακτικίστικη στάση. 
      Χθες το βράδυ ήμουν με δύο χιλιάδες νοσηλευτές στη Θεσσαλονίκη, την ίδια στιγμή που –θα απευθυνθώ τώρα στον Κοινοβουλευτικό Εκπρόσωπο του Κομμουνιστικού Κόμματος Ελλάδας- μια ομάδα επιχειρούσε στο Υπουργείο να παραβιάσει ανοικτές πόρτες. 
      Εγώ έχω δώσει οδηγίες στο Υπουργείο Υγείας να μην έχει απ’ έξω παρά μονάχα μια σκοπιά για το ενδεχόμενο. Στο Υπουργείο Υγείας έχει καταργηθεί η διαβάθμιση ακόμη και των εγγράφων, για να μην κυκλοφορούν ακόμη και έντυπα, τα οποία θα μπορούσε κάποιος να παρερμηνεύσει. Μια άλλη αντίληψη για τη λειτουργία της διοίκησης. 
      Πριν από λίγες μέρες οι ίδιοι άνθρωποι που ήρθαν χθες ήρθαν πάλι στο Υπουργείο Υγείας, βρήκαν την πόρτα ανοικτή, συζήτησαν μαζί μου και ξαφνικά χθες επανεμφανίζονται. Και εκεί υπήρχαν άνθρωποι, σαράντα πέντε Έλληνες πολίτες, που ήσαν στους διαδρόμους περιμένοντας να εξυπηρετηθούν για τα δικά τους ζητήματα. 
    Και αντί γι’ αυτό τους προπηλάκιζαν στην πόρτα, δεν τους άφηναν να μπουν μέσα. ‘Όταν λοιπόν το πληροφορήθηκαν γυρνώντας πίσω, τότε είπα, βεβαίως και πολύ σωστά πήρε μέτρα η ηγεσία του Υπουργείου. Έπρεπε να προφυλάξει και τους πολίτες και τους εργαζόμενους, οι οποίοι έφευγαν από την πίσω πόρτα για να σωθούν. Δεν κατάλαβα, πενήντα άνθρωποι έρχονται και αναστατώνουν τη λειτουργία ενός χώρου, όταν μάλιστα οι εκπρόσωποί τους βρίσκουν τις πόρτες ανοικτές; Άρα θέαμα, επικοινωνία. Γι’ αυτό σας είπα προ ολίγου, κύριε Καρανίκα, ότι τέρμα αυτές οι εικόνες. Λέτε ο κόσμος να μην καταλαβαίνει όταν βλέπει στην τηλεόραση αυτές τις πράγματι κατασκευασμένες στιγμές; Γι’ αυτό χρησιμοποίησα τον όρο «κλακαδόρους».
    Πήγατε χθες, κύριε Καρανίκα, στο νοσοκομείο και καλά κάνατε. Και να τα επισκέπτεστε ακόμα πιο συχνά, γιατί όπως είπα και στη δήλωσή μου είναι θετικό το ότι ο Αρχηγός σας επισκέπτεται τα νοσοκομεία, γιατί μαθαίνει από κοντά την αλήθεια. Διότι χθες του έγινε ενημέρωση. Και ήταν πρέπει να σας πω πολύ σωστός κατά τη διάρκεια της επικοινωνίας που είχε, τόσο με τον πρόεδρο, το Διοικητή του Εθνικού Κέντρου Επιχειρήσεων Υγείας, όσο και με τη διοίκηση. Άλλα όμως τα μέσα, άλλα τα έξω. 
    Ας τελειώνουμε στην Ελλάδα με αυτήν την ιστορία των κατασκευασμένων εικόνων. Η αλήθεια είναι μία. Προσπαθούσαμε, προσπαθούμε, θα προσπαθούμε και προσπαθήσατε και εσείς. Αλλά ας μην στενεύουμε την πολιτική, ας μην την κάνουμε μικροκομματική συμπεριφορά, ας μην την κάνουμε μικροπολιτική. Η υπόθεση της υγείας είναι εθνική, είναι ανώτερη, είναι ευγενής. Θα συμφωνήσω με τον κ. Παπουτσή ότι είναι το υπέρτατο κοινωνικό αγαθό. Έτσι το αντιλαμβανόμαστε και ως πολιτική και ως Κυβέρνηση αλλά ως άτομα και έτσι πρέπει να το προασπίσουμε. Ας αφήσουμε λοιπόν την υγεία στην άκρη, ας τη βγάλουμε από το καλάθι των μικρόψυχων κομματικών αντιπαραθέσεων. Ας αναχθούμε στο υψηλό επίπεδο που περιμένει η ελληνική κοινωνία από εμάς. Διότι όπως συνηθίζω να λέω, το τελευταίο που ενδιαφέρει έναν Ελληνα πολίτη σαν κτυπάει την πόρτα ενός νοσοκομείου, ή ενός για να τύχει περίθαλψης και φροντίδας, είναι τι θα ψηφίσει τις επόμενες εκλογές. Αυτό αναδεικνύεται μονάχα μέσα από τη δική μας αντιπαράθεση. Και νομίζω ότι αν κάποιοι μας παρακολουθούσαν θα την έκλειναν την τηλεόραση, γιατί περιμένουν από εμάς μια άλλη πολιτική, αποτελεσμάτων και στην πράξη να αποδεικνύουμε ότι πάνω από οτιδήποτε άλλο βάζουμε αυτό το αγαθό και την ευημερία του ελληνικού λαού. Και αυτή είναι η δέσμευση της Κυβέρνησης.
    Σήμερα ο Πρωθυπουργός, κύριε Πρόεδρε, αυτό ξεκαθάρισε εδώ και ήταν πειστικότατος. Επαναλαμβάνω, δε μπόρεσε να αρθρώσει λέξη επί της ουσίας ο Αρχηγός της Αξιωματικής Αντιπολίτευσης. Περί άλλα τύρβαζε, γιατί αλλού είχε στρέψει την προσοχή του και άλλη προετοιμασία είχε γίνει. 
    Σας αντιστρέφω λοιπόν αυτό που είπατε. Δεν ήταν ότι ο Πρωθυπουργός δεν είχε τα πραγματικά στοιχεία. ‘Ηταν πλήρως συγκροτημένη η ομιλία του και η παρέμβασή του. Αλλού στόχευε η ερώτηση του κ. Παπανδρέου. 
    Ας πάρετε μερικά από αυτά που σας είπα υπόψη για όποια αξία μπορεί να έχουν. Σήμερα είμαστε εδώ, αύριο μπορεί να μην είμαστε. Η κριτική όμως που ασκείται στην πολιτική σήμερα από την ελληνική κοινωνία είναι αυστηρή. Περιμένει από εμάς να βοηθήσουμε τον τόπο σ’ αυτήν την ιδιαίτερα κρίσιμη περίοδο και ιδιαίτερα τους θεσμούς και ιδιαίτερα τους κοινωνικούς θεσμούς, γιατί προς τα εκεί πρέπει να στραφεί επιτέλους η πραγματική πολιτική, για να αλλάξουμε προς το καλύτερο τα πράγματα. Και το Εθνικό Σύστημα Υγείας καλά κρατεί. Εκεί οι Ελληνες πολίτες το εμπιστεύονται και όπως είπα πρωτύτερα μας κρίνουν. Κρίνουν και εμάς από το τι κάνουμε για να το βελτιώσουμε, αλλά εκείνους που επιχειρούν να το απαξιώσουν με εντυπώσεις. 
      ΠΡΟΕΔΡΕΥΩΝ (Βαΐτσης Αποστολάτος): Ο Κοινοβουλευτικός Εκπρόσωπος του ΠΑ.ΣΟ.Κ., κ. Παπουτσής, έχει το λόγο.
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε.
      Θα ήθελα να κάνω μερικά σχόλια. Το πρώτο σχόλιο αφορά τον κ. Ροντούλη.
      Επιτρέψτε μου, κύριε Πρόεδρε, να στραφώ προς τον κ. Ροντούλη, δεδομένου ότι ως Κοινοβουλευτικός Εκπρόσωπος του Λαϊκού Ορθόδοξου Συναγερμού κάθεται στα έδρανα.
      Κύριε Ροντούλη, αυτά τα περί «χαλκείων» της αμερικανικής πρεσβείας, αλλού έπρεπε να τα απευθύνετε. Πάντως, όχι στα έδρανα όπου κάθονται οι Βουλευτές του ΠΑ.ΣΟ.Κ. Νομίζω ότι μπορείτε να αναζητήσετε σε ένα χώρο πιο κοντινό σε εσάς. Αλλά μακριά από εμάς τον όρο «χαλκεία» της αμερικανικής πρεσβείας. ‘Όπως επίσης, αφού σας ενδιαφέρει τόσο πολύ το θέμα, αναρωτηθείτε…
      ΠΡΟΕΔΡΕΥΩΝ (Βαΐτσης Αποστολάτος): Παρακαλώ να μην κάνουμε διάλογο για να τηρήσουμε τον Κανονισμό.
      ΧΡΗΣΤΟΣ ΠΑΠΟΥΤΣΗΣ: Εγώ δεν κάνω κανένα διάλογο, κύριε Πρόεδρε.
      ΑΣΤΕΡΙΟΣ ΡΟΝΤΟΥΛΗΣ: «Ευχαριστούμε τους Αμερικανούς», από εσάς ειπώθηκε. 
      ΧΡΗΣΤΟΣ ΠΑΠΟΥΤΣΗΣ: Λέω λοιπόν, εφόσον ενδιαφέρει τον κ. Ροντούλη τόσο πολύ το θέμα και η αντίδραση της αμερικανικής κυβέρνησης…
      ΑΣΤΕΡΙΟΣ ΡΟΝΤΟΥΛΗΣ: Σας κυνηγάει αυτό το πράγμα.
       ΧΡΗΣΤΟΣ ΠΑΠΟΥΤΣΗΣ: Επαναλαμβάνω, γιατί προφανώς δεν ακούει ο κ. Ροντούλης επιμένων να ομιλεί. Λέω λοπόν, ότι εάν τον ενδιαφέρει τόσο πολύ το θέμα της αντίδρασης της αμερικανικής πρεσβείας, τότε θα αναρωτηθεί και ας διερευνήσει και την ιδέα, μήπως χρησιμοποιήθηκε ο Αμερικανός Πρέσβης και η αμερικανική πρεσβεία, ως ομάδα πίεσης για εσωτερικούς λόγους εντός της Κυβέρνησης; 
      Επειδή εγώ δεν δέχομαι τα «περί χαλκείων» της αμερικανικής πρεσβείας, όπως επίσης θεωρώ ότι αποτελεί και ύβρη για το ελληνικό Κοινοβούλιο ένας Βουλευτής του να λέει ότι κάποιοι άλλοι συνάδελφοί του εμπλέκονται σε «χαλκεία» της αμερικανικής πρεσβείας…
      ΠΡΟΕΔΡΕΥΩΝ (Βαΐτσης Αποστολάτος): Ας αποφεύγουμε κάποιους χαρακτηρισμούς για να  κλείσουμε.
     ΧΡΗΣΤΟΣ ΠΑΠΟΥΤΣΗΣ: …γι’ αυτό, λοιπόν, τον εγκαλώ αν επιμένει στον όρο «χαλκεία» να ψάξει να τα βρει σε άλλο χώρο, πολύ μακριά από τα έδρανα του ΠΑ.ΣΟ.Κ.
     Να αναρωτηθεί επίσης και με μία άλλη ιδέα, η οποία ακούγεται δεξιά και αριστερά, ότι ο αμερικανός Πρέσβης χρησιμοποιήθηκε από ορισμένους οι οποίοι ήθελαν να δημιουργήσουν ιστορικό πρόβλημα στην Κυβέρνηση. Αυτά προς την αναζήτηση του κ. Ροντούλη.
     Όσον αφορά εσάς, κύριε Υπουργέ…
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό το δέχεστε εσείς ότι μπορεί να γίνει;
     ΧΡΗΣΤΟΣ ΠΑΠΟΥΤΣΗΣ: Όχι, βεβαίως. Ο κ. Ροντούλης, όμως, που ενδιαφέρεται ας αναρωτηθεί.
     Στρέφομαι σ’ εσάς, κύριε Υπουργέ. Όσον αφορά αυτά τα περί επικοινωνιακής πολιτικής, που αναφερθήκατε στο ΠΑ.ΣΟ.Κ., στους συναδέλφους και μας κατηγορήσατε κιόλας ότι όλη η αγωνία μας είναι καθαρά επικοινωνιακή. Κοιτάξτε, εσείς ελέγχεστε. Δεν ελέγχεται το ΠΑ.ΣΟ.Κ. Το ΠΑ.ΣΟ.Κ. εκφράζει εδώ την αγωνία του κάθε Έλληνα πολίτη και της κάθε Ελληνίδας που βλέπει μπροστά του ένα σύστημα υγείας να καταρρέει. Και επιπλέον ο ίδιος πολίτης βλέπει ακριβοπληρωμένες καταχωρήσεις ολοσέλιδες στα κυριακάτικα φύλλα της προηγούμενης Κυριακής, από το Υπουργείο σας να διατυμπανίζουν το τεράστιο έργο το οποίο έχετε επιτελέσει στο χώρο της υγείας.
     Θέλετε να σας πω απλά τι λέει ο κάθε πολίτης; «Καλός πελάτης το Υπουργείο Υγείας των Μέσων Μαζικής Ενημέρωσης και των εφημερίδων». «Καλός πελάτης». Και οι εφημερίδες βεβαίως, οι οποίες ενδιαφέρονται για την αξιοπιστία τους, αφιερώνουν πρωτοσέλιδα, πολυσέλιδα αφιερώματα για να αναδείξουν την πραγματικότητα. Τη στυγνή πραγματικότητα, την οποία σας παρουσίασε προηγουμένως ο κ. Σκουλάκης και εσείς διαμαρτυρηθήκατε. Γιατί σας έδειξε τι; Τις εφημερίδες, όλες τις εφημερίδες, όλου του φάσματος του ελληνικού Τύπου, οι οποίες έχουν πολυσέλιδα αφιερώματα ακριβώς για την τραγική κατάσταση που επικρατεί στο χώρο της υγείας.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αντίφαση.
     ΧΡΗΣΤΟΣ ΠΑΠΟΥΤΣΗΣ: Καμμία αντίφαση.
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Να σας πω γιατί. Από τη μια μεριά μας λέτε ότι είμαστε καλοί πελάτες και από την άλλη μας βρίζουν, όπως είπε ο κ. Σκουλάκης, οι εφημερίδες. Τελικά, τι από τα δύο ισχύει;
     ΠΡΟΕΔΡΕΥΩΝ (Βαΐτσης Αποστολάτος): Παρακαλώ, μην κάνετε διάλογο.
     ΧΡΗΣΤΟΣ ΠΑΠΟΥΤΣΗΣ: Ο πελάτης, κύριε Υπουργέ, όπως γνωρίζετε, πληρώνει για να καταγραφεί αυτό το οποίο θέλει ο ίδιος. Οι εφημερίδες, όμως, που ενδιαφέρονται να εκφράσουν την κοινή γνώμη και να αποδώσουν την αλήθεια, λένε την αλήθεια. Δηλαδή παρουσιάζουν με τα μελανότερα χρώματα την κατάσταση που επικρατεί στην υγεία. Αυτό συμβαίνει. Γι’ αυτό είστε πελάτης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Επειδή ο κύριος Υπουργός χρησιμοποίησε πάρα πολύ χρόνο, δώστε μου και εμένα την άνεση, κύριε Πρόεδρε. Θέλω να είμαι πολύ συγκεκριμένος. Το ελάχιστο δύο λεπτά.
     ΠΡΟΕΔΡΕΥΩΝ (Βαΐτσης Αποστολάτος): Συνεχίστε, παρακαλώ.
     ΧΡΗΣΤΟΣ ΠΑΠΟΥΤΣΗ: Επειδή ο κύριος Υπουργός μας κατηγόρησε με λίγα λόγια ότι αερολογεί γενικώς το ΠΑ.ΣΟ.Κ., ότι αναφέρεται σε μια άλλη πραγματικότητα, ότι εμφορούμεθα από κάποιο πάθος γενικώς αντιπολιτευτικό, εγώ, λοιπόν, δεν θα χρησιμοποιήσω τίποτα απ’ όλα αυτά και θα μιλήσω με αυτά τα οποία επισήμως η ελληνική Κυβέρνηση, η Κυβέρνηση στην οποία είναι μέλος ο κύριος Υπουργός, υλοποιεί την πολιτική της και καταθέτει στη Βουλή των Ελλήνων.
     Τα κονδύλια που έχουν προβλεφθεί, κύριε Υπουργέ, όπως γνωρίζετε, για νέες προσλήψεις στο χώρο της υγείας στον προϋπολογισμό του 2009, είναι καθηλωμένα στα 10.000.000 ευρώ, όπως ακριβώς το 2007 και το 2008. Είναι απολύτως βέβαιο, το γνωρίζετε επίσης πολύ καλά, ότι υπάρχει πλήρης αδυναμία του Υπουργείου να υλοποιήσει τις χιλιάδες εξαγγελθείσες από σας προσλήψεις. Αυτό είναι ένα πλήγμα στην αξιοπιστία της Κυβέρνησης. Και πρακτικά, όπως σας παρουσιάσαμε όλοι οι συνάδελφοι, αν υπολογίσει κανείς το ρυθμό αποχωρήσεων από το σύστημα υγείας και αυτών που προσλαμβάνονται κάθε χρόνο, μεγεθύνεται η διαφορά αυτή και φθάνουμε σε κάθε πρόσληψη να έχουμε δύο αποχωρήσεις. Πού οδηγεί αυτό;
     Επίσης, υποσχεθήκατε προσλήψεις των τεσσερισήμισι χιλιάδων γιατρών και τις υποσχεθήκατε εσείς, κύριε Υπουργέ σε κοινή συνέντευξη με τον κ. Αλογοσκούφη το Μάιο. Και ερωτώ: Πώς θα καλυφθούν αυτά τα κενά στο νοσηλευτικό προσωπικό, όταν έχετε σήμερα μείωση κατά 3,6 φορές και 1.890.000 ευρώ στις δαπάνες του κωδικού -και θα μιλήσω για κωδικούς, για να σταματήσει η συζήτηση περί αερολογίας- 0300, που αφορά τις αμοιβές υπαλλήλων με σχέση εργασίας ιδιωτικού δικαίου, ορισμένου χρόνου και ειδικών κατηγοριών;
Αυτό είναι καταστροφικό για τα νοσηλευτικά ιδρύματα. Είναι πολιτική επιλογή σας, είναι πολιτική επιλογή της Κυβέρνησης. 
         Και, επειδή, κύριε Αβραμόπουλε, εμείς δεν διαβάζουμε γενικώς…
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Ο κωδικός αυτός είναι για ιδιωτικού δικαίου, για τους συμβασιούχους.
         ΧΡΗΣΤΟΣ ΠΑΠΟΥΤΣΗΣ: Βεβαίως, προφανώς. Άρα, λοιπόν, δεν θα έχετε ούτε καν τη δυνατότητα να καλύψετε τα κενά με συμβάσεις ιδιωτικού δικαίου. Ούτε αυτό δεν θα έχετε!
         Επιπλέον, μας κατηγορήσατε ότι εδώ μεταφέρουμε άκριτα τις εφημερίδες και ότι γινόμαστε και ανταποκριτές των εφημερίδων…
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σχολιαστές.
         ΧΡΗΣΤΟΣ ΠΑΠΟΥΤΣΗΣ: Ναι. Σχολιαστές των εφημερίδων. Εγώ, σας διαβεβαιώ, δεν διαβάζω μόνο «ΑΔΕΣΜΕΥΤΟ ΤΥΠΟ της ΚΥΡΙΑΚΗΣ», όπως σας διάβασα το προηγούμενο άρθρο στην αρχή της ομιλίας μου, που αφορούσε εσάς και τη Κυβέρνησή σας και την πολιτική σας, διαβάζω και «ΕΘΝΟΣ».
         Εφημερίδα «ΤΟ ΕΘΝΟΣ» λοιπόν, 20 Νοεμβρίου, σελίδα 18 συνέντευξη του Υπουργού κ. Αβραμόπουλου ο οποίος τι μας είπε; Ότι χρειάζονται τα δημόσια νοσοκομεία 18.000 προσλήψεις.
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Το εννοώ, αυτό.
         ΧΡΗΣΤΟΣ ΠΑΠΟΥΤΣΗΣ: Το εννοείτε. Πώς θα καλυφθούν αυτές οι ανάγκες; Από πού; Εμείς, είμαστε μαζί σας, είμαστε υπέρ της κάλυψης των αναγκών και αυτό ζητάμε, αυτό ζητάμε από την Κυβέρνηση.
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Αυτό ήθελα να ακούσω.
         ΧΡΗΣΤΟΣ ΠΑΠΟΥΤΣΗΣ: Δεν είναι προσωπικά τα ζητήματα, κύριε Υπουργέ. Εμείς, κάνουμε κριτική αυστηρή στην Κυβέρνηση και στην αξιοπιστία της.
         Δεύτερον, εφημερίες. Στις εφημερίες έχουμε ποσοστιαία αύξηση όσο και πέρυσι, δηλαδή 3,2% η οποία υπολείπεται δραματικά από τις πραγματικές ανάγκες. Ποιες είναι οι ανάγκες; Τετρακόσια εκατομμύρια ευρώ εάν η Κυβέρνηση είχε τη θέληση να προχωρήσει σε αλλαγές του συστήματος των εφημεριών, βάσει όχι γενικώς και αορίστως των εξαγγελιών, βάσει της απόφασης του Ελεγκτικού Συνεδρίου για το σαρανταοκτάωρο.
         ΠΡΟΕΔΡΕΥΩΝ (Βαΐτσης Αποστολάτος): Οκτώ λεπτά μιλάτε, κύριε Παπουτσή! Σας παρακαλώ, ολοκληρώστε!
         ΧΡΗΣΤΟΣ ΠΑΠΟΥΤΣΗΣ: Ολοκληρώνω, με μία φράση για να δώσω ακόμη δύο κωδικούς μια και ο κ. Αβραμόπουλος…
         ΠΡΟΕΔΡΕΥΩΝ (Βαΐτσης Αποστολάτος): Τελειώστε, σας παρακαλώ!
         ΧΡΗΣΤΟΣ ΠΑΠΟΥΤΣΗΣ: Αναφέρομαι στις δαπάνες που είναι εγγεγραμμένες στον προϋπολογισμό, στους κωδικούς 0500 και 0511, πρόσθετες, λοιπόν, και παρεπόμενες παροχές και αποζημίωση για υπερωριακή εργασία οι οποίες συρρικνώνονται όπως και οι προηγούμενες. Και αναρωτιέται κάποιος, με ποιον τρόπο θα υλοποιήσετε αυτά τα οποία εξαγγέλλετε; Με ποιον τρόπο μπορείτε να αντικρούσετε την κριτική των συναδέλφων του ΠΑ.ΣΟ.Κ.; Και, με ποιον τρόπο μπορείτε να καθησυχάσετε την αγωνία των εκατομμυρίων Ελλήνων πολιτών, οι οποίοι θέλουν ένα ισχυρό Εθνικό Σύστημα Υγείας, το οποίο να εγγυάται την ασφάλεια και την περίθαλψη όλων μας; 
         ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ.
         Ο κύριος Υπουργός έχει το λόγο για δύο λεπτά για να κλείσουμε.
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Πέντε, έξι ώρες που είμαστε εδώ, τώρα μπήκαμε στην ουσία σε ό,τι αφορά το κομμάτι πέρα από τις προμήθειες και ευχαριστώ τον κ. Παπουτσή.
         Σήμερα, κύριε Παπουτσή, συντελέσθηκε εδώ κάτι που δεν ξέρω αν το έχουμε αντιληφθεί μια σημαντική συμφωνία. Με πρωτοβουλία του Πρωθυπουργού και με τη σύμφωνη γνώμη του Αρχηγού της Αξιωματικής Αντιπολίτευσης, προχωρούμε και ανακοινώνω στο Σώμα ότι θα καταθέσουμε σύντομα νομοθετική ρύθμιση για την αλλαγή του συστήματος πρόσληψης στα νοσοκομεία.
         ΕΜΜΑΝΟΥΗΛ ΣΚΟΥΛΑΚΗΣ: Παρακάμπτοντας το Α.Σ.Ε.Π.;
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Σας παρακαλώ! Ναι!
         ΕΜΜΑΝΟΥΗΛ ΣΚΟΥΛΑΚΗΣ: Αυτό είναι αντισυνταγματικό.
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Γιατί δεν το λέγατε στον Αρχηγό σας;
         ΕΜΜΑΝΟΥΗΛ ΣΚΟΥΛΑΚΗΣ: Το ξέρετε ότι είναι ανεφάρμοστο.
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Κύριε Σκουλάκη, πάμε να βγάλουμε ένα αποτέλεσμα. Δεν σας ενδιαφέρει;
         Συνεπώς, εμπρός, λοιπόν, ιδού πεδίον δόξης λαμπρόν, για να αποδείξουμε ότι μπορούμε από κοινού να λύνουμε προβλήματα. 
         ΧΡΗΣΤΟΣ ΠΑΠΟΥΤΣΗΣ: Το πλαίσιο λείπει ή τα χρήματα;
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Μην ανησυχείτε για τα χρήματα, εφόσον βρεθεί και ο τρόπος. 
         ΧΡΗΣΤΟΣ ΠΑΠΟΥΤΣΗΣ: Πού είναι τα χρήματα;
         ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Υγείας και Κοινωνικής Αλληλεγγύης): Εδώ είπαμε να βρούμε τον τρόπο. Δοκιμάστε, λοιπόν, τις οικονομικές αντοχές της Κυβέρνησης, συμφωνώντας στο να αλλάξουμε το σύστημα. Το είπε ο Αρχηγός σας, το επικροτούμε εμείς, ο Πρωθυπουργός πήρε την πρωτοβουλία και έχουμε ένα πρώτο, έμπρακτο αποτέλεσμα. 
         Δεύτερον, βεβαίως και έχω πει ότι χρειάζονται δεκαοκτώ χιλιάδες άτομα και το επαναλαμβάνω. Και τον επόμενο χρόνο –θα τα ακούσετε σε λίγες ημέρες- με συγκεκριμένες ενέργειες όπως και πριν, και μη το αμφισβητείτε γιατί σας είπα, εκεί είναι κατατεθειμένα τα επίσημα έγγραφα του Α.Σ.Ε.Π. που επιβεβαιώνουν ότι τα χρόνια που πέρασαν προσελήφθησαν εννιάμισι χιλιάδες και μάλιστα μέσα σε έναν μήνα από τώρα ολοκληρώνονται οι διαδικασίες χάρη στη σύσταση αυτού του γραφείου του Α.Σ.Ε.Π. για άλλους χίλιους εξακόσιους, πέραν εκείνων που ήδη ενίσχυσαν τις Μονάδες Εντατικής Θεραπείας, γιατί οι εικόνες που περιέγραψε πριν από λίγο ο κ. Κακλαμάνης ανήκουν στο παρελθόν.
Βεβαίως και δουλεύουν σε μεγαλύτερο ποσοστό, όπως και το «Αττικόν», κύριε Παπουτσή. Το πήραμε 25 και το πήγαμε 95 και υπολείπεται η λειτουργία του με εκατό ακόμα νοσηλευτές και έρχεται και αυτό. Από κει και πέρα όμως, οι ανάγκες είναι μεγαλύτερες. 
	Σ’ ό,τι αφορά την άλλη σας αναφορά για τις εφημερίες, κύριε Παπουτσή, εγώ θα περίμενα από σας να βγείτε και να χαιρετίσετε το γεγονός ότι πλέον με τα συλλογικά όργανα των γιατρών φτάσαμε στην υπογραφή της συλλογικής σύμβασης εργασίας η οποία περιλαμβάνει όλους εκείνους τους όρους που είναι σε πλήρη αρμονία με την κοινοτική νομοθεσία και η οποία επιτέλους μετά από πενήντα χρόνια γίνεται πραγματικότητα και στην Ελλάδα. Συνεπώς και στα τρία βασικά σημεία που θίξατε τώρα υπάρχει απάντηση και προοπτική.
	Όσο για τις προμήθειες, θα ήθελα να κάνω μία τελευταία έκκληση, επειδή εδώ υπάρχει μια μεγάλη διαφορά. Από τη μία μεριά θέλετε να το προωθήσουμε, εύχεστε να επιτύχει, αλλά από την άλλη αμφισβητείτε το αν είναι εφαρμόσιμο. Τουλάχιστον δώστε κι εσείς τον καλύτερό σας εαυτό με τη γνώση, την εμπειρία και την ευαισθησία που θέλω να πιστεύω ότι έχετε, ώστε να επιτύχει αυτό το σύστημα γιατί αυτοί που θα αναφέρονται σε μας στο μέλλον θα θυμούνται ποιοι ήταν αυτοί που το εισήγαγαν, ποιοι ήταν αυτοί που το στήριξαν και ποιοι ήταν αυτοί που το αμφισβήτησαν. Τα αποτελέσματα όμως θα μας δικαιώσουν. 
      Η πολιτική μας είναι πολιτική διαφάνειας και χρηστής διαχείρισης. Αυτήν υπηρετούμε και αυτή «νοικοκυρεύει» τα οικονομικά της υγείας και βοηθάει το σύστημα στο να συνεχίσει την επιτυχή λειτουργία του, παρά τα όσα προβλήματα υπάρχουν.
	Σας ευχαριστώ.
	ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον κύριο Υπουργό.
	ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μία λέξη μόνο. Καταθέτω τον πίνακα νοσηλευτών που ειδοποιήθηκαν και δεν προσλήφθηκαν.
	(Στο σημείο αυτό ο Βουλευτής κύριος Εμμανουήλ Σκουλάκης καταθέτει για τα Πρακτικά τον προαναφερθέντα πίνακα ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Βαϊτσης Αποστολάτος): Κηρύσσεται περαιωμένη η συζήτηση της με αριθμό 10/5/7-10-2008 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με το σύστημα προμηθειών των νοσοκομείων και τα χρέη τους.
	Έχουν διανεμηθεί τα Πρακτικά των συνεδριάσεων της Δευτέρας 10 Νοεμβρίου και της Τρίτης 11 Νοεμβρίου 2008 και ερωτάται το Σώμα αν τα επικυρώνει.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Βαϊτσης Αποστολάτος): Συνεπώς τα Πρακτικά της Δευτέρας 10 Νοεμβρίου 2008 και της Τρίτης 11 Νοεμβρίου 2008 επικυρώθηκαν.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 15.55΄ λύεται η συνεδρίαση για την προσεχή Δευτέρα 1 Δεκεμβρίου 2008 και ώρα 18.00΄ με αντικείμενο εργασιών του Σώματος: κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερωτήσεων, σύμφωνα με την ημερήσια διάταξη που έχει διανεμηθεί.
                        Ο ΠΡΟΕΔΡΟΣ                                          ΟΙ ΓΡΑΜΜΑΤΕΙΣ



Τελευταία Αποθήκευση:	10/12/2008 9:33:00 πμ	Από:	Kd
Εκτυπώθηκε:	8/12/2008 11:33:00 πμ

