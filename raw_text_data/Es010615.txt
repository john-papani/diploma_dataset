
Παρασκευή 15 Ιουνίου 2001
ΣΥΝΕΔΡΙΑΣΗ ΡƒΓ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι: α) τη συνεδρίαση παρακολουθούν ο Κυβερνήτης της Καντόνα της Κίνας, ο Πρέσβης της Κίνας στην Ελλάδα και πολλοί Βουλευτές, σελ.
β) οι Ειδικές Μόνιμες Επιτροπές Απόδημου Ελληνισμού, Θεσμών και Διαφάνειας και Αποτίμησης Τεχνολογίας, καταθέτουν τις εκθέσεις τους, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Οικονομικών, σχετικά με την καταβολή από τον Οργανισμό Γεωργικών Ασφαλίσεων του επιδόματος και της σύνταξης στις πολύτεκνες μητέρες, ανεξάρτητα από το εισόδημά τους, σελ.
β) Προς τον Υπουργό Γεωργίας: i) σχετικά με τη αντιμετώπιση του προβλήματος άρδευσης στο Νομό Δράμας λόγω διακοπής της ηλεκτροδότησης του αρδευτικού δικτύου για οφειλές προς τη Δημόσια Επιχείρηση Ηλεκτρισμού, σελ.
ii) σχετικά με τη ρύθμιση των χρεών της Γεωργικής Ένωσης Οπωροκηπευτικών Καστοριάς, σελ.
γ) Προς τον Υπουργό Ανάπτυξης, σχετικά με την αντιμετώπιση του προβλήματος της ηλεκτροδότησης των καταυλισμών των σεισμοπλήκτων της Αττικής, σελ.
δ) Προς τον Υπουργό Δικαιοσύνης, σχετικά με τις γερμανικές πολεμικές επανορθώσεις, σελ.
ε) Προς τον Υπουργό Εξωτερικών, σχετικά με δημοσιεύματα του Τύπου αναφερόμενα σε αναδιάταξη των συνόρων στα Βαλκάνια εις βάρος της χώρας μας, σελ.
5) Συζήτηση επίκαιρης επερώτησης προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόληψη των πυρκαγιών, σελ.
ΝΟΜΟΘΕΤΙΚΗ ΕΡΓΑΣΙΑ
Ψήφιση στο σύνολο του σχεδίου νόμου του Υπουργείου Εμπορικής Ναυτιλίας: "Ελεύθερη παροχή υπηρεσιών στις θαλάσσιες ενδομεταφορές -Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες και άλλες διατάξεις, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΓΓΕΛΗΣ Α., σελ.
ΔΡΥΣ Γ., σελ.
ΚΑΛΑΦΑΤΗΣ Α., σελ.
ΚΑΝΕΛΛΗ Λ., σελ.
ΚΑΡΑΤΖΑΦΕΡΗΣ Γ., σελ.
ΝΙΩΤΗΣ Γ., σελ.
ΠΑΠΑΔΟΠΟΥΛΟΣ Σ., σελ.
ΠΑΠΑΘΕΜΕΛΗΣ Σ., σελ.
ΣΚΥΛΛΑΚΟΣ Α., σελ.
ΣΤΑΘΟΠΟΥΛΟΣ Μ., σελ.
ΧΑΤΖΗΜΙΧΑΛΗΣ Φ., σελ.
Β. Επί της επίκαιρης επερώτησης:
ΑΚΡΙΒΑΚΗΣ Α., σελ.
ΒΑΣΙΛΕΙΟΥ Θ., σελ.
ΔΑΒΑΚΗΣ Α., σελ.
ΚΑΪΣΕΡΛΗΣ Κ., σελ.
ΛΑΜΠΡΟΠΟΥΛΟΣ Ι., σελ.
ΛΕΟΝΤΑΡΙΔΗΣ Θ., σελ.
ΠΟΛΥΔΩΡΑΣ Β., σελ.
ΠΟΛΥΖΟΣ Ε., σελ.
ΣΚΥΛΛΑΚΟΣ Α., σελ.

ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ A΄
ΣΥΝΕΔΡΙΑΣΗ Ρƒ Γ
Παρασκευή, 15 Ιουνίου 2001

Αθήνα, σήμερα στις 15 Ιουνίου 2001, ημέρα Παρασκευή και ώρα 11.03' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση με κάποια καθυστέρηση, διότι είχαμε τη γιορτή του παιδικού μας σταθμού και νομίζω ότι προηγούνται τα παιδιά. Έτσι δεν είναι;
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αυτοί μπορεί να γίνουν καλύτεροι από εμάς. 
ΠΡΟΕΔΡΟΣ (Απόστολος Κακλαμάνης): Σίγουρα θα γίνουν καλύτεροι. Η νεολαία πάντα κάθε καινούρια γενιά είναι καλύτερη.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Γραμματέα της Βουλής κ. Μιλτιάδη Βαρβιτσιώτη, Βουλευτή Β' Αθηνών, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Χάλκειας του Νομού Αιτωλ/νίας ζητεί την αναβάθμιση του Αστυνομικού Σταθμού Γαβρολίμνης Αιτωλ/νίας σε αστυνομικό τμήμα.
2) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Κέντρο Αποθεραπείας Φυσικής και Κοινωνικής Αποκατάστασης Μεσσηνία Φιλιατρών ζητεί να ληφθούν μέτρα για την εξυπηρέτηση των ΑμΕΑ του Νομού Μεσσηνίας με τα λεωφορεία της ΕΘΕΛ.
3) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία Συνταξιούχοι Σιδηροδρομικοί ζητούν οι ιατρικές δαπάνες να κατατίθενται και να εισπράττονται στο ίδιο γραφείο του ΟΣΕ στην Τρίπολη.
4) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος των Απανταχού Κρυονεριτών "Ο ΔΑΜΙΑΝΟΣ" ζητεί τη διάνοιξη δρόμου από Κρυονέρια έως Περδικόβρυση στην ορεινή Ναυπακτία.
5) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία οι κάτοικοι Γ' Χαραυγής Μενιδίου ζητούν την ένταξη της περιοχής τους στο Σχέδιο Πόλης.
6) Ο Γ' Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εμπορικός Σύλλογος Μεγάρων ζητεί να μην απομακρυνθεί το ελεγκτικό τμήμα της Δ.Ο.Υ.Μεγάρων.
7) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ένωση Γεωπόνων Δημοσίων Υπαλλήλων διαμαρτύρεται για την ψήφιση τροπολογίας με την οποία 25.000 υπάλληλοι των Υπουργείων, μετατάσσονται παρά τη θέλησή τους, υποχρεωτικά στις Νομαρχιακές Αυτοδιοικήσεις.
8) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία ο Πανελλήνιος Σύλλογος Διδακτικού Προσωπικού των ΚΕΝΕ του ΟΕΕ ζητεί τη συνέχιση της λειτουργίας των ΚΕΝΕ.
9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Σύλλογος Νεφροπαθών Νομού Λάρισας "Ο 'Αγιος Αχίλλειος" ζητεί την επίλυση χρόνιων προβλημάτων που απασχολούν τους νεφροπαθείς της περιοχής του και της μονάδας Τεχνητού Νεφρού του Γενικού Νοσοκομείου Λάρισας.
10) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Νομάρχης Ξάνθης ζητεί να εξαιρεθεί ο Νομός Ξάνθης από τη μείωση των κοινοτικών ενισχύσεων που αφορούν στην καπνοκαλλιέργεια.
11) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία η Πανελλήνιος Ομοσπονδία Καταστηματαρχών - Κρεοπωλών ζητεί να ισχύσουν εντατικοί έλεγχοι για την κατάργηση του παραεμπορίου και της ανεξέλεγκτης σφαγής και πώλησης κρέατος.
12) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμαρχος και η Ένωση Γονέων και Κηδεμόνων Δήμου Καισαριανής ζητούν την άμεση ανέγερση νέου κτιρίου για τη στέγαση του Τεχνικού Επαγγελματικού Εκπαιδευτηρίου Καισαριανής Αττικής.
13) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνιος Ομοσπονδία Συνταξιούχων ζητεί την αύξηση των συντάξεων του ΤΕΒΕ.
14) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η κυρία Π.Κοντογιάννη - Γιαννάκου ζητεί την επίλυση εκτελωνιστικού προβλήματός της.
15) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ο Σύλλογος Ψαράδων Βελανιδίων Βοιών Λακωνίας ζητεί την κατασκευή αλιευτικού καταφυγίου στα Βελανίδια Λακωνίας.
16) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Δ/νση Εγγείων Βελτιώσεων Αιτωλ/νίας ζητεί την άμεση ηλεκτροδότηση του αρδευτικού έργου της Κάτω Χρυσοβίτσας.
17) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία η Πανελλήνια Ομοσπονδία Συνταξιούχων Κοινοτικών Υπαλλήλων ζητεί να καταβληθεί το υπόλοιπο της διαφοράς του 80% από την αναπροσαρμογή των βοηθημάτων των μελών του για το έτος 1998.
18) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία ο Σύλλογος Ιδιοκτητών Καφετεριών - Μπαρ και Κέντρων Διασκέδασης Μαλλιών ζητεί τη μερική τροποποίηση του ωραρίου λειτουργίας των νυχτερινών καταστημάτων.
19) Οι Βουλευτές κύριοι ΙΩΣΗΦ ΒΑΛΥΡΑΚΗΣ, ΕΜΜΑΝΟΥΗΛ ΣΚΟΥΛΑΚΗΣ και ΕΥΤΥΧΙΟΣ ΔΑΜΙΑΝΑΚΗΣ κατέθεσαν αναφορά με την οποία η Ομοσπονδία Αγροτικών Συλλόγων του Νομού Χανίων "Η Ενότητα" ζητεί τη χορήγηση αποζημίωσης στους ελαιοπαραγωγούς του Νομού Χανίων που επλήγησαν από τη σχοινοκαρπία.
20) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Δήμος Σαμοθράκης ζητεί την παραμονή στη Σαμοθράκη υπαλλήλων της παραγωγής ηλεκτρισμού για τη συντήρηση των εναερίων δικτύων της νήσου Σαμοθράκης.
21) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Εταιρεία Συλλογικής υποστήριξης κατά του AIDS ζητεί την οργάνωση τμήματος στοματολογικής διάγνωσης και παροχής οδοντιατρικής περίθαλψης σε ασθενείς με AIDS.
22) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Κατοίκων 'Ανω Πόλης Θεσσαλονίκης ζητεί τη δημιουργία φορέα που θα έχει τη συνολική ευθύνη διαχείρισης του αστικού χώρου της περιοχής του.
23) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Πρωτοβουλία Ελλήνων του εξωτερικού με στρατολογικές εκκρεμότητες "ΑΚΡΙΤΕΣ" ζητεί την ενοποίηση της νομοθεσίας περί μεταναστών και μονίμων κατοίκων εξωτερικού.
24) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Α.Σαλονικίδης, αναφέρεται στο θέμα των μεταθέσεων εκπαιδευτικών στα μουσικά σχολεία και στους όρους υποβολής των αιτήσεων προς μετάθεση.
25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Μύρινας ζητεί την ένταξη των έργων του νησιού σύμφωνα με την πρόταση του Δήμου.
26) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο κ. Γ.Μπατσιώλας, ζητεί την άρση της αδικίας που του έγινε εκ μέρους του ΙΚΑ για την καταβολή ασφαλιστικών εισφορών.
27) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ένωση Επαναπατρισθέντων Πολιτικών Προσφύγων - Παράρτημα Βέροιας - ζητεί την απαλλοτρίωση κτήματος στη Φλώρινα για τη διαμόρφωση πάρκου που θα φιλοξενήσει το μνημείο συμφιλίωσης.
28) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η εταιρεία "ΕΛΛΗΝΙΚΑ ΠΕΤΡΕΛΑΙΑ" αναφέρεται σε πρόβλημα που παρουσιάσθηκε από την αλλαγή του τρόπου ασφάλισης των εργαζομένων της.
29) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Σύλλογος Βελανιδιωτών Λακωνίας "Η ΜΥΡΤΙΔΙΩΤΙΣΣΑ" ζητεί την οριστική επίλυση του προβλήματος ύδρευσης της περιοχής Βελανιδίων Λακωνίας.
30) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Πανθεσσαλικός Σύλλογος Αναπήρων Πολιτών ζητεί την προμήθεια ειδικού ταξί μεταφοράς ΑμΕΑ.
31) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Πανελλήνια Ομοσπονδία Σωματείων - Συλλόγων Ατόμων με Σακχαρώδη Διαβήτη ζητεί τη χορήγηση στα μέλη της αντλιών συνεχούς έγχυσης ινσουλίνης.
32) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία το Εικαστικό Κέντρο Σύγχρονης Τέχνης Λάρισας ζητεί οικονομική ενίσχυση για τη διοργάνωση πολιτιστικών εκδηλώσεων.
33) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες υποβάλλει προτάσεις για τις ρυθμίσεις του ν. 2643.
34) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Ολύμπου ζητεί την παραχώρηση της διοίκησης και διαχείρισης των κοινόχρηστων εποικιστικών βοσκήσιμων γαιών στην περιοχή Σπαρμού
35) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες υποβάλλει προτάσεις της για τη ρύθμιση θεμάτων που σχετίζονται με την εφαρμογή του ν. 2643.
36) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε δημοσίευμα εφημερίδας για το δημοσιευμένο χάρτη στο τουρκικό περιοδικό "'Αμυνα και Αεροπορία" όπου παρουσιάζονται τουρκικοί προσανατολισμοί για την έρευνα και τη διάσωση, με το Αιγαίο να εμφανίζεται χωρισμένο στα δύο.
37) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Πανελλαδική Συντονιστική Επιτροπή Εργαζομένων στις Δημόσιες Επιχειρήσεις ζητούν την ικανοποίηση των συνδικαλιστικών αιτημάτων των μελών της, εργαζομένων στις Δημοτικές Επιχειρήσεις όλης της χώρας με σύμβαση εργασίας αορίστου χρόνου.
38) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία οι εργαζόμενοι καθαριότητας του Δήμου Θεσσαλονίκης ζητούν τη διασφάλιση μονίμου εργασιακού καθεστώτος.
39) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Σωματείο "Σύλλογος Κατοίκων Αρμενοχωρίου Δήμου Συκεών - Τα Αρμένικα" ζητεί την επίλυση των οικιστικών προβλημάτων των οικοδομικών τετραγώνων περιοχής Ροδοχωρίου Συκεών Θεσσαλονίκης.
40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Ανδρίων Πειραιώς "Η 'Ανδρος" ζητεί τη βελτίωση της ακτοπλοϊκής σύνδεσης του νησιού.
41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία οι "Ακρίτες" Πρωτοβουλία Ελλήνων του εξωτερικού με στρατολογικές εκκρεμότητες ζητεί την ενοποίηση της νομοθεσίας περί μεταναστών και μονίμων κατοίκων του εξωτερικού, που αφορά στη στράτευση.
42) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Τριμελής Επιτροπή Ιατρών ΕΣΥ - ΠΕΠΑΓΝΗ ζητεί την αύξηση των κονδυλίων που καλύπτουν τις εφημερίες των γιατρών.
43) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία φορείς και Σύλλογοι της Επαρχίας Λήμνου Λέσβου καταγγέλλουν την Απόφαση του Υπουργού Παιδείας τη σχετική με τα Εξεταστικά Κέντρα για τους απόφοιτους των ΤΕΕ.
44) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία γονείς αποφοίτων ΤΕΕ Σάμου διαμαρτύρονται για την Φ 153/Β6/1702/Α Απόφαση του Υπουργού Παιδείας, τη σχετική με τα Εξεταστικά Κέντρα για τις ειδικές εισαγωγικές εξετάσεις των αποφοίτων Β' κύκλου ΤΕΕ σχολικού έτους 2001-2.
45) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία οι Αγροτικοί Συνεταιρισμοί Μεσοβουνίου Μηλοχωρίου Πύργων Κοζάνης ζητούν επίλυση στο οικονομικό αδιέξοδο λόγω της φετινής ακαρπίας.
46) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ακαταλληλότητα του πλοίου "ΜΥΡΤΙΔΙΩΤΙΣΣΑ".
47) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο κ. Γ. Ντάσκας, δημοσιογράφος, διαμαρτύρεται για τη μήνυση που υπέβαλε εναντίον του ο Πρόεδρος του νοσοκομείου Ερυθρός Σταυρός.
48) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Ελληνική Ορνιθολογική Εταιρεία ζητεί τη μη απομάκρυνση του αγροφύλακα από τα Αντικύθηρα.
49) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου ζητεί επίλυση θεσμικών και οικονομικών αιτημάτων των μελών της.
50) Η Βουλευτής Μεσσηνίας κ. ΣΟΦΙΑ ΚΑΛΑΝΤΖΑΚΟΥ κατέθεσε αναφορά με την οποία η Ένωση Αστυνομικών Υπαλλήλων Νομού Μεσσηνίας ζητεί τη διαμόρφωση χώρου στο Νομαρχιακό Γενικό Νοσοκομείο Καλαμάτας για την ασφαλή φύλαξη των νοσούντων κρατουμένων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 3497/31.10.00 ερώτηση δόθηκε με το υπ' αριθμ. 908/23.11.00 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 3497/31.10.2000 που κατέθεσε ο Βουλευτής κ. Χ. Μαρκογιαννάκης, σας γνωρίζουμε ότι μετά την ισχύ του ν. 2218/1994, όπως τροποποιήθηκε με το ν. 2240/1994, η διοίκηση των τοπικών υποθέσεων νομαρχιακού επιπέδου ανήκει στις Νομαρχιακές Αυτοδιοικήσεις, από την έναρξη της ισχύος των οποίων καταργήθηκαν οι δημόσιες πολιτικές Υπηρεσίες και οι διοικητικές Υπηρεσίες που συγκροτούσαν τις Νομαρχίες. Επομένως, και οι Περιφερειακές Υπηρεσίες της Αγροφυλακής, που σύμφωνα με το ν.δ. 3030/1954 τελούσαν υπό την εποπτεία του Νομάρχη και αποτελούσαν Υπηρεσίες της Νομαρχίας, έχουν ενταχθεί στις Νομαρχιακές Αυτοδιοικήσεις, οι οποίες είναι πλέον αρμόδιες για την αγροτική ασφάλεια στην περιοχή τους.
Πάντως, το θέμα της αγροτικής ασφάλειας όχι μόνο στην Κρήτη, αλλά σε ολόκληρη τη χώρα απασχολεί την Κυβέρνηση, η οποία προωθεί ρυθμίσεις για την ανάθεση της αρμοδιότητας αυτής στους οικείους δήμους, στα πλαίσια της Δημοτικής Αστυνομίας, δεδομένου ότι η αγροτική ασφάλεια έχει τοπικό χαρακτήρα και δεν έχει ανάγκη κεντρικής κατεύθυνσης.
Ειδικότερα όμως, σε ό,τι αφορά την Κρήτη, το Υπουργείο μας προωθεί την ίδρυση ειδικής Υπηρεσίας, η οποία θα λειτουργεί στα πλαίσια της Γενικής Αστυνομικής Διεύθυνσης Κρήτης. Η εν λόγω Υπηρεσία θα έχει ως αποστολή την πρόληψη και καταστολή της εγκληματικότητας της υπαίθρου σε συνεργασία βέβαια με τις υφιστάμενες Αστυνομικές Υπηρεσίες, ώστε να αντιμετωπισθεί αποτελεσματικότερα το όλο θέμα της εγκληματικότητας στην ύπαιθρο της Κρήτης, όπου πράγματι αυτή εμφανίζει ιδιαιτερότητες.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
2. Στην με αριθμό 3499/31.10.00 ερώτηση δόθηκε με το υπ' αριθμ. 1178/23.11.00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3499/31.10.2000 την οποία κατέθεσε ο Βουλευτής κ. Γιώργος Ψαχαρόπουλος και η οποία αφορά στην εισαγωγή υποψηφίων στην Τριτοβάθμια Εκπαίδευση, σας γνωρίζουμε τα ακόλουθα:
Η επιλογή των εισαγομένων σε κάθε τμήμα ή σχολή της τριοτοβάθμιας εκπαίδευσης γίνεται κατά φθίνουσα σειρά βαθμολογίας και μέχρι να συμπληρωθούν οι θέσεις που έχουν καθοριστεί σύμφωνα με τις κείμενες διατάξεις κάθε φορά.
Είναι σαφές ότι όσο περισσότεροι υποψήφιοι επιτυγχάνουν υψηλές βαθμολογίες τόσο ανεβαίνουν οι βάσεις εισαγωγής και αντιστρόφως.
Σε κάθε περίπτωση η διαδικασία επιλογής στηρίζεται σε συγκεκριμένα κριτήρια ώστε να είναι αντικειμενική.
Οι θέσεις εισακτέων στο τμήμα καθορίζονται κάθε έτος από τον Υπουργό Εθνικής Παιδείας και Θρησκευμάτων και μετά από γνώμη των Εκπαιδευτικών Ιδρυμάτων. Κατά τη λήψη της απόφασης του Υπουργού εκτός της γνώμης των ιδρυμάτων λαμβάνονται υπόψη οι δυνατότητες εκπαίδευσης κάθε σχολής η υλικοτεχνική υποδομή, η στελέχωση σε προσωπικό και η χρηματοδότηση των ιδρυμάτων, επιπλέον όμως και η μεγάλη ζήτηση της κοινωνίας μας σε τριτοβάθμιες σπουδές και η ανάγκη να δοθεί η δυνατότητα για τριτοβάθμιες σπουδές σε όσο το δυνατό περισσότερους νέους.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
3. Στην με αριθμό 3500/31.10.00 ερώτηση δόθηκε με το υπ' αριθμ. 482/24.11.00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 3500/31.10.2000 που κατέθεσε στη Βουλή η Βουλευτής κ. Μ. Δαμανάκη, παρακαλούμε να πληροφορήσετε την κα Βουλευτή σύμφωνα με τα στοιχεία της ΕΥΔΕ/ΕΣΕΑ του ΥΠΕΧΩΔΕ τα εξής:
Ήδη με την Απόφαση ΕΥΔΕ/ΕΣΕΑ/α/οικ/709/24.10.2000 έχει εγκριθεί διάθεση πίστωσης για την εκπόνηση της εν λόγω μελέτης, στην οποία θα εξετασθούν και θα επικαιροποιηθούν οι προτάσεις παλαιότερης υφιστάμενης μελέτης (έτος 1993). Με την επικαιροποίηση θα ληφθεί υπόψη η διαμορφωμένη κατάσταση και με την ολοκλήρωση της επικαιροποίησης θα οριστικοποιηθεί και η μελέτη.
Ο Υπουργός
Κ. ΛΑΛΙΩΤΗΣ"
4. Στην με αριθμό 3502/31.10.00 ερώτηση δόθηκε με το υπ' αριθμ. 907/23.11.00 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 3502/31.10.2000 που κατέθεσε ο Βουλευτής κ. Ν. Νικολόπουλος, σε ό,τι μας αφορά, σας γνωρίζουμε ότι το θέμα του σχεδιασμού και της λήψης των αναγκαίων μέτρων για την καταστολή των δασικών πυρκαγιών, μετά την ανάληψη του έργου αυτού από τον κύριο φορέα πυρόσβεσης της χώρας που είναι το Πυροσβεστικό Σώμα, απασχολεί διαρκώς το Υπουργείο μας με στόχο ο κρατικός μηχανισμός και οι διάφοροι φορείς να ευρίσκονται σε ετοιμότητα, οι εμπλεκόμενες Υπηρεσίες να έχουν άψογη συνεργασία μεταξύ τους και να κινούνται ευέλικτα, ταχύτατα και συντονισμένα, ώστε να είναι αποτελεσματικότερες, τόσο στον προληπτικό, όσο και στον κατασταλτικό τομέα.
Για την επίτευξη του στόχου αυτού, εγκαίρως και προ της έναρξης κάθε αντιπυρικής περιόδου πραγματοποιούνται, τόσο στο κέντρο, όσο και στις περιφέρειες της χώρας, ευρείες συσκέψεις μεταξύ εκπροσώπων της τοπικής αυτοδιοίκησης, υπηρεσιακών παραγόντων και λοιπών φορέων, στις οποίες εξετάζονται διεξοδικά, οι σχεδιασμός και η εφαρμογή των αναγκαίων μέτρων, ενώ, για την καλύτερη συνεργασία μεταξύ των εμπλεκομένων Υπηρεσιών, έχει εκδοθεί Κοινή Υπουργική Απόφαση, στην οποία ορίζεται ακριβέστερα ο τρόπος αυτής της εμπλοκής και συνεργασίας, ώστε να γίνεται καλύτερη αξιοποίηση του έμψυχου δυναμικού και των υλικοτεχνικών μέσων.
Πέραν αυτών, έχουν εκπονηθεί επιχειρησιακά σχέδια επέμβασης σε δασικές πυρκαγιές κατά νομό, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά έχουν κοινοποιηθεί στις Περιφέρειες και τις Νομαρχίες, για ενημέρωση και εφαρμογή, ενώ στις Νομαρχίες, καθώς και στους Δήμους και τις Κοινότητες κοινοποιήθηκαν και μνημόνια, στα οποία καθορίζονται οι απαιτούμενες ενέργειες των εν λόγω φορέων σχετικά με την πρόληψη των δασικών πυρκαγιών και τη συνδρομή τους, όπου αυτό απαιτείται.
Ειδικότερα, σε ό,τι αφορά το προληπτικό έργο της δασοπροστασίας και κυρίως τη λήψη των ενδεικνυόμενων μέτρων για την αποτροπή εκδήλωσης των δασικών πυρκαγιών, σας πληροφορούμε ότι αυτό ανήκει στην αρμοδιότητα των Υπηρεσιών του Υπουργείου Γεωργίας, στο οποίο διαβιβάζουμε φωτοαντίγραφο της ερώτησης, για να σας ενημερώσει σχετικά. Όμως, το Υπουργείο μας, σύμφωνα με την ισχύουσα νομοθεσία και στον τομέα αυτόν, καθώς και για τον έγκαιρο εντοπισμό των πυρκαγιών αυτών προέβη και κατά τη φετινή αντιπυρική περίοδο στη λήψη συγκεκριμένων μέτρων, όπως η επάνδρωση ικανοποιητικού αριθμού πυροφυλακίων, η συντήρηση των υπαρχόντων και η εξασφάλιση περισσοτέρων πυροσβεστικών κρουνών, η διασπορά πυροσβεστικών οχημάτων εντός των δασών για συνεχείς περιπολίες σε ευαίσθητες περιοχές και η οργάνωση συστήματος εποχούμενων μικτών περιπολιών με στρατιωτικό, αστυνομικό και πυροσβεστικό προσωπικό, ενώ παράλληλα συνεργάζεται και με τις κατά τόπους αερολέσχες, οι οποίες διαθέτουν τα εναέρια μέσα τους, κατά τις κρίσιμες ημέρες και ώρες, για τον εντοπισμό και έγκαιρη αναγγελία της πυρκαγιάς. Ιδιαίτερα θετικό είναι και το μέτρο της έκδοσης του δελτίου επικινδυνότητας, στο οποίο εμφαίνεται ο δείκτης επικινδυνότητας καθημερινά σε κάθε περιοχή, προκειμένου να καθορίζεται το επίπεδο ετοιμότητας των Υπηρεσιών και η κατά περίπτωση λήψη των αναγκαίων πρόσθετων μέτρων.
Επίσης, από το Πυροσβεστικό Σώμα καταβάλλεται κάθε δυνατή προσπάθεια για την ενημέρωση και ευαισθητοποίηση όλων των πολιτών σε θέματα πυροπροστασίας και την καλλιέργεια σε αυτούς του εθελοντισμού, τη δημιουργία φιλοδασικού πνεύματος, καθώς και για την ενεργοποίηση και συμμετοχή αυτών, τόσο στην πρόληψη, όσο και την καταστολή των πυρκαγιών, μέσα από θεσμοθετημένες ή μη εθελοντικές ομάδες, με την πεποίθηση ότι η συμμετοχή αυτή θα αποτελέσει ουσαστικό παράγοντα για την επιτυχία του έργου.
Σε ό,τι αφορά τις πυρκαγιές που εκδηλώθηκαν τον παρελθόντα Αύγουστο στην περιοχή Λεοντίου και στο όρος Κλωκός, κατά τις οποίες αποτεφρώθηκε συνολικά έκταση 450 στρεμμάτων, περίπου, οι πυροσβεστικές δυνάμεις κινητοποιήθηκαν άμεσα και επιχείρησαν συντονισμένα με τους υπόλοιπους φορείς, καταβάλλοντας κάθε δυνατή προσπάθεια, με αποτέλεσμα να περιορισθεί το καταστροφικό έργο των πυρκαγιών, παρά τις δυσμενείς καιρικές συνθήκες και το δύσβατο του εδάφους των αναφερόμενων περιοχών.
Πάντως, από το Αρχηγείο Πυροσβεστικού Σώματος, αμέσως μετά τη λήξη της φετινής αντιπυρικής περιόδου ξεκίνησαν οι διαδικασίες αποτίμησης, ανάλυσης και αξιολόγησης των συλλεχθέντων στοιχείων και νέων δεδομένων των δασικών πυρκαγιών κάθε περιοχής, ώστε να ληφθούν τα αναγκαία πρόσθετα μέτρα ή και να αναθεωρηθούν τα σημεία εκείνα του συστήματος δασοπυρόσβεσης που παρουσίασαν αδυναμίες και δυσλειτουργίες, με στόχο τη βελτίωση και αποτελεσματικότερη απόδοση του μηχανισμού πρόληψης και κατάσβεσης των δασικών πυρκαγιών.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
5. Στην με αριθμό 3503/31.10.00 ερώτηση ΑΚΕ 411 δόθηκε με το υπ' αριθμ. 37073/22.11.00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 3503/411/31.10.2000 που κατέθεσε στη Βουλή ο Βουλευτής κ. Ν. Νικολόπουλος, σας γνωρίζουμε ότι: η Κοινοτική Πρωτοβουλία INTERREG III βρίσκεται στη φάση του σχεδιασμού. Μετά την έγκρισή της από την Ε.Ε. θα εξεταστούν προτάσεις που θα υποβληθούν από τους ενδιαφερόμενους.
Ο Υφυπουργός
ΧΡ. ΠΑΧΤΑΣ"
6. Στην με αριθμό 3503/31.10.00 ερώτηση ΑΚΕ 411 δόθηκε με το υπ' αριθμ. 1062/24.11.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης/ΑΚΕ με αριθμό 3503/411/31.10.2000 που κατέθεσε στη Βουλή ο Βουλευτής κ. Ν. Νικολόπουλος, σχετικά με τη δημιουργία εμπορευματικού κέντρου στην Πάτρα κατά λόγο αρμοδιότητα του Υ.Μ.Ε., σας πληροφορούμε ότι:
Στο σύνολο των εγκεκριμένων από την Ευρωπαϊκή Επιτροπή προτάσεών μας για το Γ΄ Κ.Π.Σ. (2000-2006), και ειδικότερα στα πλαίσια του Επιχειρησιακού Προγράμματος του Υ.Μ.Ε. "Σιδηροδρόμοι, Αεροδρόμια και Αστικές Συγκοινωνίες", υπάρχει πρόβλεψη για τη χρηματοδότηση δημιουργίας Εμπορευματικών Κέντρων στη Χώρα μας. Πλην όμως δεν έχουν οριστικοποιηθεί τα συγκεκριμένα Εμπορευματικά Κέντρα που θα τύχουν χρηματοδότησης.
Αναφορικά με την ίδρυση Εμπορευματικού Κέντρου στην Πάτρα, που αναφέρεται ο κ. Βουλευτής, σας πληροφορούμε ότι την αρμοδιότητα αυτή (ανάθεση-υποβολή μελέτης, υλοποίηση) ασκεί η Περιφέρεια Δυτικής Ελλάδας (Πάτρα) στα πλαίσια των Περιφερειακών Επιχειρησιακών Προγραμμάτων.
Ο Υπουργός
ΧΡΙΣΤΟΣ ΒΕΡΕΛΗΣ"
7. Στην με αριθμό 3504/31.10.00 ερώτηση δόθηκε με το υπ' αριθμ. 1070/23.11.00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 3504/31.10.00 που κατέθεσε στη Βουλή ο Βουλευτής κ. Νίκος Νικολόπουλος σχετικά με θέματα του Αστικού ΚΤΕΛ Αιγίου, σας πληροφορούμε τα παρακάτω:
Το έργο των ΚΤΕΛ λήγει την 31.12.2000, ήδη το Υπουργείο Μεταφορών και Επικοινωνιών, επεξεργάζεται ένα καινούργιο σχέδιο νόμου για τις οδικές επιβατικές μεταφορές της χώρας (πλην Αθηνών και Θεσσαλονίκης) που θα προβλέπεται μεταξύ των άλλων ρυθμίσεις για την ενίσχυση των ασθενέστερων ΚΤΕΛ.
Ευνόητο είναι ότι μέσα στα πλαίσια αυτά θα εξετασθούν, τόσο από το Υπουργείο Μεταφορών και Επικοινωνιών όσο και από τα καθ' ύλην αρμόδια Υπουργεία όλα τα υποβληθέντα κατά καιρούς αιτήματα για την εξεύρεση των προσφορότερων κατά περίπτωση μέσα στα πλαίσια του εφικτού.
Ο Υπουργός
ΧΡΙΣΤΟΣ ΒΕΡΕΛΗΣ"
8. Στην με αριθμό 3513/31.10.00 ερώτηση δόθηκε με το υπ' αριθμ. 1181/3.11.00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3513/31.10.00 την οποία κατέθεσαν οι Βουλευτές κύριοι Ν. Γκατζής και Γ. Πατάκης, και η οποία αναφέρεται στη χρηματοδότηση του Δήμου Βελεστίνου για κάλυψη εξόδων κατασκευής 4 αιθουσών του Τ.Ε.Ε., σας γνωρίζουμε τα ακόλουθα:
Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν.2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση των οικοπεδικών εκτάσεων το προγραμματισμό, τη μελέτη, την κατασκευή και την επίβλεψη των έργων σχολικής στέγης.
Οι ΟΤΑ έχουν την ευθύνη για την επισκευή και συντήρηση των διδακτηρίων της περιφέρειάς τους.
Το ΥΠ.Ε.Π.Θ. επιχορηγεί επικουρικά ετησίως της Νομαρχιακές Αυτοδιοικήσεις από το Εθνικό Π.Δ.Ε., συνολικά, για οικόπεδα, κατασκευές και τους ΟΤΑ για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Επίσης, οι Νομαρχιακές Αυτοδιοικήσεις επιχορηγούνται για σχολικά κτίρια και από τα Π.Ε.Π.
Η Νομαρχιακή Αυτοδιοίκηση Μαγνησίας στην τριετία 1998-2000 επιχορηγήθηκε με τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ κα του ΟΣΚ Α. .
1998
Για οικόπεδα-κατασκευές 580.000.000 δρχ.
Για επισκευές 108.000.000 δρχ.
1999
Για οικόπεδα-κατασκευές 900.000.000 δρχ.
Για επισκευές 205.000.000 δρχ.
2000
Για οικόπεδα-κατασκευές 650.000.000 δρχ.
Για επισκευές 200.000.000 δρχ
Λαμβάνοντας υπόψη ότι οι ΟΤΑ και η Νομαρχιακή Αυτοδιοίκηση Μαγνησίας θα πρέπει να συμπεριλάβουν στο πρόγραμμά τους, τις απαιτούμενες επισκευές των υπαρχόντων σχολικών κτιρίων, την αποπεράτωση εκτελουμένων έργων και κατασκευή νέων εκπαιδευτηρίων. Το ΥΠΕΠΘ από την πλευρά του και σύμφωνα με τη ΣΤ1/3624/9.12.99 εγκύκλιο που έχει αποστείλει προς όλες τις Ν.Α. της χώρας, θα προσπαθήσει για την κατά το δυνατόν επιβοηθητική χρηματοδότηση, προκειμένου να υπάρξει η δυνατότητα της απρόσκοπτης συνέχισης των έργων για τη βελτίωση της υλικοτεχνικής υποδομής της Α/θμιας και Β/θμιας Εκπ/σης του Νομού Μαγνησίας.
Τέλος σας γνωρίζουμε ότι όπως μας γνωστοποίησε η Δ/νση Προγραμματισμού και Ανάπτυξης της Νομαρχιακής Αυτοδιοίκησης Μαγνησίας:
1. Η ίδρυση ΤΕΕ στο Βελεστίνο αποφασίσθηκε κατόπιν έγγραφης διαβεβαίωσης του Δημάρχου Βελεστίνου για την παραχώρηση κατάλληλου χώρου στέγασής του.
2. Ο χώρος αυτός κρίθηκε κατάλληλος από την αρμόδια Επιτροπή καταλληλότητας της Νομαρχιακής Αυτοδιοίκησης Μαγνησίας και είναι ο χώρος που στεγάζονταν το 1ο Νηπιαγωγείο το οποίο μεταφέρθηκε σε νεόδμητο κτίριο. 
3. Η Νομαρχιακή Αυτοδιοίκηση Μαγνησίας προγραμμάτισε εγκαίρως την ανάγκη στέγασης Σχολικών Μονάδων. Από τον έλεγχο των δεδομένων δεν προέκυψε ζήτημα ούτε καταλληλότητας ούτε ανάγκης κατασκευής νέων αιθουσών.
Η πρωτοβουλία αγοράς και εγκατάστασης λυόμενων αιθουσών ανήκει αποκλειστικά στο Δήμο Φερών.
4. Από τη μέχρι σήμερα πορεία του Τ.Ε.Ε. Βελεστίνου προκύπτει ότι ικανός αριθμός μαθητών της περιοχής προτιμούν τα Τ.Ε.Ε. του Πολεοδομικού Συγκροτήματος Βόλου για τους οποίους η Πολιτεία επιβαρύνεται με τη δαπάνη μεταφοράς των μαθητών αυτών.
Ο Υφυπουργός
Φ. ΠΕΤΣΑΛΝΙΚΟΣ"
9. Στην με αριθμό 3515/31.10.00 ερώτηση δόθηκε με το υπ' αριθμ. 41/23.11.00 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της 3515/31.10.2000 ερώτησης του Βουλευτή κ. Γ. Κωνσταντόπουλου με θέμα "Κίνδυνοι από μη βρώσιμα αντικείμενα μέσα σε τρόφιμα", σας γνωρίζουμε τα εξής:
Το θέμα των μη βρώσιμων αντικειμένων μέσα σε τρόφιμα ρυθμίζεται με το άρθρο 334 της Κωδικοποιημένης 14/89 Αγορανομικής Διάταξης (απόφαση Φ1/2942/13.9.93)
Σύμφωνα με το εν λόγω άρθρο τα παιχνίδια που συνοδεύουν τα τρόφιμα πρέπει να πληρούν τις υφιστάμενες διατάξεις περί ασφαλείας παιχνιδιών και να είναι τοποθετημένα σε ξεχωριστούς κλειστούς περιέκτες, ώστε να μην έρχονται σε επαφή με τα τρόφιμα.
Ο προβληματισμός που αναπτύχθηκε σχετικά με την αποτελεσματική αντιμετώπιση της προστασίας των παιδιών - καταναλωτών από τη μίξη βρώσιμων και μη βρώσιμων αντικειμένων και το κατά πόσο οι όροι που τίθενται από την ισχύουσα διάταξη προστατεύουν επαρκώς την υγεία των παιδιών αποτέλεσε αντικείμενο συζήτησης του θέματος τόσο σε Εθνικό όσο και σε Κοινοτικό Επίπεδο.
Η επιτροπή Έκτακτης Ανάγκης της Κοινότητας έκρινε ότι η ύπαρξη ξεχωριστής συσκευασίας αποτελεί ικανό προστατευτικό μέτρο.
Το Υπουργείο μας, ωστόσο, μετά από μελέτη του όλου θέματος, προωθεί σχέδιο αγορανομικής διάταξης με το οποίο θα απαγορεύεται πλέον η ύπαρξη, μαζί με τρόφιμα, παιχνιδιών ή τεμαχίων-στην περίπτωση συναρμολογούμενων παιχνιδιών- μεγέθους τέτοιου που να υπάρχει κίνδυνος πνιγμού οποιουδήποτε.
Συγκεκριμένα, σύμφωνα με τα υφιστάμενα κοινοτικά πρότυπα ασφαλείας για τα παιχνίδια, τα τελευταία απαγορεύεται να είναι ή να αποτελούνται από τεμάχια μικρού μεγέθους τέτοιου που να μπορούν να καταπωθούν, μόνον εφόσον προορίζονται για παιδιά κάτω των 3 ετών. Σήμερα όμως, πολλά από τα τρόφιμα που διατίθενται μαζί με παιχνίδια φέρουν την ένδειξη "προορίζεται για παιδιά άνω των 3 ετών". Με τον τρόπο αυτό, τα παιχνίδια που τα συνοδεύουν, και τα οποία είναι συνήθως συναρμολογούμενα, μπορούν να περιέχουν νομίμως και τεμαχίδια που να είναι δυνατόν να καταπωθούν.
Με την προωθούμενη αγορανομική διάταξη απαγορεύεται πλέον η ύπαρξη παιχνιδιών ή τεμαχίων τέτοιου μεγέθους που να μπορούν να καταπωθούν (διαμέτρου μικρότερου του παιδικού φάρυγγα), άσχετα με την οποία αναγραφόμενη ένδειξη. 
Με τον τρόπο αυτό θα παρέχεται απόλυτη προστασία σε όλους τους χρήστες αφού, έστω κι αν το παιχνίδι βρεθεί στα χέρια παιδιού κάτω των 3 ετών, δεν θα είναι δυνατή η κατάποση των τεμαχιδίων.
Σημειώνεται ότι η εν λόγω αγορανομική διάταξη θα αποσταλεί προηγουμένως στην Ευρωπαϊκή Επιτροπή δεδομένου ότι εισάγει διάταξη η οποία δεν προβλέπεται στην κοινοτική νομοθεσία και η ισχύς της εξαρτάται από την τήρηση της υφιστάμενης κοινοτικής διαδικασίας κοινοποίησης για την αποφυγή δημιουργίας τεχνικών εμποδίων στο εμπόριο.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
10. Στην με αριθμό 3516/31.10.00 ερώτηση δόθηκε με το υπ' αριθμ. 42/23.11.00 έγγραφο από την Υφυπουργό Ανάπτυξης η ακόλουθη απάντηση:
"Σε απάντηση της ερώτησης με αριθμό 3516/31.10.2000 των Βουλευτών κυρίων Γ. Κωνσταντόπουλου και Β. Βύζα με θέμα "Προστασία του παιδιού Καταναλωτή", σας γνωρίζουμε τα εξής:
Το Υπουργείο μας έχει καταρτίσει Σχέδιο Νόμου, που σύντομα θα κατατεθεί στη Βουλή, με το οποίο αντιμετωπίζεται ουσιαστικά και αποτελεσματικά το θέμα της προστασίας της ψυχικής υγείας των ανηλίκων καταναλωτών από την κυκλοφορία προϊόντων που επηρεάζουν δυσμενώς τον ψυχισμό τους.
Για τη σύνταξη του εν λόγω νομοσχεδίου ελήφθησαν υπόψη τόσο τα περιλαμβανόμενα στο προγενέστερο νομοσχέδιο, που είχε επεξεργασθεί το Υπουργείο μας, όσο και νεότερα δεδομένα τα οποία προέκυψαν κατά το διαρρεύσαν χρονικό διάστημα.
Όσον αφορά το θέμα της παραπλανητικής διαφήμισης αυτό αντιμετωπίζεται επαρκώς από το υφιστάμενο θεσμικό πλαίσιο του ν. 2251/94 περί προστασίας του Καταναλωτή.
Η Υφυπουργός
ΜΙΛΕΝΑ ΑΠΟΣΤΟΛΑΚΗ"
11. Στην με αριθμό 3519/1.11.00 ερώτηση δόθηκε με το υπ' αριθμ. 284/17.11.00 έγγραφο από τον Υπουργό Εξωτερικών η ακόλουθη απάντηση:
"Απαντώντας στην υπ' αριθμ. 3519/1.11.00 ερώτηση του Βουλευτή κ. Σ. Τσιτουρίδη, σας γνωρίζουμε:
Οι Έλληνες Βλάχοι, όπως προκύπτει από την πολιτική και πολιτιστική ιστορία του Ελληνικού Έθνους, αποτελούν αναπόσπαστο τμήμα του. Έχουν ακραιφνή ελληνική συνείδηση και αποτελούν κόσμημα του ελληνισμού.
Αυτή είναι η πάγια ελληνική θέση.
Οι απόψεις, εξάλλου, στις οποίες αναφέρεται η ερώτηση, προέρχονται από ιδιωτικό ερευνητικό κέντρο και δεν μεταβάλλουν την πραγματικότητα αυτή.
Τέλος, πρέπει να τονίσουμε ότι, το Υπουργείο Εξωτερικών έχει υποδειγματική συνεργασία με την Πανελλήνια Ένωση Πολιτιστικών Συλλόγων Βλάχων.
Ο Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
12. Στην με αριθμό 3521/1.11.00 ερώτηση δόθηκε με το υπ' αριθμ. 909/24.11.00 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 3521/1.11.2000 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι, σύμφωνα με τα τηρούμενα στις αρμόδιες Υπηρεσίες μας στοιχεία, σε βάρος του Αλβανού υπηκόου CENAJ ZAMIR του UDRIZ και της FATMIRA, γεννηθέντος το 1956 και διαμένοντος στη Ν. Μηχανιώνα Θεσσαλονίκης, κατόχου κάρτας παραμονής περιορισμένης χρονικής διάρκειας, δεν προκύπτουν επιβαρυντικά στοιχεία.
Σε ό,τι αφορά τον ΤΣΕΝΑΪ Λεφτέρ, σας πληροφορούμε ότι, σύμφωνα πάντα με τα τηρούμενα στις Υπηρεσίες μας στοιχεία, στις Δικαστικές Φυλακές Ιωαννίνων κρατείται από 28.2.2000 ο Αλβανός υπήκοος CENAJ LEFTER του QERIM και της RABUSHE, γεννηθείς το 1947 στην Αυλώνα Αλβανίας, δυνάμει εντάλματος προσωρινής κράτησης του ανακριτή του 5ου Τακτικού Τμήματος Αθηνών, για απάτη κατ' εξακολούθηση.
Πέραν αυτών, η εδώ πρεσβεία της Αλβανίας, με την 60/30.3.2000 ρηματική διακοίνωση, ζήτησε την έκδοση του CENAJ LEFTER στις Αλβανικές Αρχές, επειδή διώκεται με ένταλμα σύλληψης του πρωτοδικείου Τιράνων για κλοπή μεγάλων χρηματικών ποσών. Με απόφαση του Υπουργού Δικαιοσύνης διατάχθηκε η έκδοσή του, αλλά αναβλήθηκε η παράδοσή του στις Αλβανικές Αρχές μέχρι να εκδικασθεί η κατ' αυτού εκκρεμούσα ποινική υπόθεση και σε περίπτωση καταδίκης του μέχρι να εκτίσει με οποιοδήποτε νόμιμο τρόπο την ποινή που θα του επιβληθεί και να απολυθεί από τις Ελληνικές φυλακές. Επίσης, από τα υπάρχοντα στοιχεία δεν προκύπτει εφοδιασμός του ανωτέρω με κάρτα παραμονής περιορισμένης χρονικής διάρκειας (πράσινη κάρτα).
Πάντως, μετά τις πληροφορίες που περιήλθαν σε μας με την ανωτέρω ερώτηση, από τις αρμόδιες Υπηρεσίες μας ερευνάται περαιτέρω εάν υφίσταται συγγενική σχέση των εν λόγω προσώπων, καθώς και τυχόν εμπλοκή του πρώτου των ανωτέρω αναφερομένων σε παράνομες δραστηριότητες.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
13. Στην με αριθμό 3522/1.11.00 ερώτηση δόθηκε με το υπ' αριθμ. 910/23.11.00 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης με αριθμό 3522/1.11.2000 που κατέθεσαν οι Βουλευτές κύριοι Α. Παπαληγούρας, Σ. Τσιτουρίδης και Μ. Κόλλια-Τσαρούχα, σε ό,τι μας αφορά, σας γνωρίζουμε ότι, σύμφωνα με την ισχύουσα νομοθεσία, τα θέματα που αφορούν την κατασκευή και συντήρηση των πεζοδρομίων, την κατάληψη αυτών και των λοιπών κοινόχρηστων χώρων, από εμπορεύματα, τραπεζοκαθίσματα καταστημάτων και εναπόθεση πάσης φύσεως υλικών, χωρίς την προβλεπόμενη άδεια, καθώς και η απομάκρυνση αυτών από τους κοινόχρηστους χώρους, ανήκουν στην αρμοδιότητα των Ο.Τ.Α., ενώ ο έλεγχος της τήρησης των διατάξεων που αφορούν την κατάληψη των χώρων αυτών, σύμφωνα με το άρθρο 11 του ν. 2647/1998, έχει πάψει να ασκείται από τις αστυνομικές Υπηρεσίες μετά την 22.2.1999.
Όμως η Αστυνομία, στα πλαίσια της γενικότερης αποστολής της ως διωκτικής Αρχής και των προσπαθειών που καταβάλλει για την ασφαλέστερη κυκλοφορία των πεζών, εφόσον κατά την άσκηση των καθηκόντων της διαπιστώνει παράνομες καταλήψεις πεζοδρομίων, βεβαιώνει και τις παραβάσεις αυτές. Ενδεικτικά δε σας πληροφορούμε ότι, κατά το πρώτο δεκάμηνο του τρέχοντος έτους, από τις αστυνομικές Υπηρεσίες βεβαιώθηκαν 2007 τέτοιες παραβάσεις σε όλη τη χώρα. 
Πέραν αυτών, οι αρμόδιες αστυνομικές Υπηρεσίες διενεργούν συνεχείς ελέγχους και εφαρμόζουν με αυστηρότητα τις διατάξεις του Κ.Ο.Κ. που αφορούν την παράνομη στάθμευση οχημάτων επί πεζοδρομίων, ενώ στις μεγάλες πόλεις από τις Υπηρεσίες Τροχαίας εφαρμόζονται ειδικά προγράμματα αστυνόμευσης για τον περιορισμό των παράνομων σταθμεύσεων και των καταλήψεων των κοινόχρηστων χώρων από τα διάφορα οχήματα. Κατά τους ελέγχους αυτούς, το πρώτο δεκάμηνο του τρέχοντος έτους, βεβαιώθηκαν 106.787 παραβάσεις για κατάληψη πεζοδρομίων από παράνομες σταθμεύσεις (άρθρα 34 και 103 Κ.Ο.Κ.) και 564 παραβάσεις για τοποθέτηση πάσης φύσεως εμποδίων (άρθρο 48 Κ.Ο.Κ.).
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
14. Στην με αριθμό 3529/1-11-00 ερώτηση δόθηκε με το υπ' αριθμ. 1126/23-11-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 3529/1-11-00 που κατατέθηκε στη Βουλή από το Βουλευτή κ. Ευάγγελο Μπασιάκο, σχετικά με τα θέματα απασχόλησης και εξέλιξης συντάξεων, σας πληροφορούμε τα εξής:
Ι. Στο ερώτημα για το ποσοστό ανεργίας στο Ν.Βοιωτίας , ο Ο.Α.Ε.Δ. μας γνώρισε τα ακόλουθα:
Η Στατιστική Υπηρεσία του Ο.Α.Ε.Δ καταγράφει,
1) Τους ανέργους
2) Τους δικαιούχους των επιδομάτων του ΟΑΕΔ, τακτικών (επιδόματα ανεργίας, οικογενειακά) και εκτάκτων (ειδικά εποχιακά βοηθήματα κ.α.)
3) Τους εργαζομένους στον ιδιωτικό τομέα (με βάση τις αναγγελίες πρόσληψης που προσκομίζουν στα γραφεία του ΟΑΕΔ οι επιχειρήσεις).
Επειδή δεν γνωρίζει το σύνολο των απασχολουμένων κατά νομό δεν έχει δυνατότητα να προσδιοριστεί και το ποσοστό ανεργίας.
Αρμόδια Υπηρεσία για τον προσδιορισμό του ποσοστού ανεργίας είναι η Εθνική Στατιστική Υπηρεσία της Ελλάδος (Ε.Σ.Υ.Ε).
ΙΙ. Όσον αφορά την εξέλιξη των συντάξεων στους Ασφαλιστικούς Οργανισμούς την τελευταία 7ετία σας παραθέτουμε πίνακες με τα Κ.Ο. συντάξεων γήρατος-αναπηρίας και θανάτου των Ασφαλιστικών Οργανισμών ΙΚΑ, ΤΕΒΕ, ΤΑΕ, ΤΣΑ και ΟΓΑ:
(Οι παρακάτω πίνακες υπάρχουν στο τεύχος των Πρακτικών της Βουλής)
Με το ν. 2458/97 "Σύσταση Κλάδου Κύριας Ασφάλισης Αγροτών", καθιερώθηκε στον ΟΓΑ νέο ασφαλιστικό σύστημα που στηρίζεται στις εισφορές των ασφαλισμένων και στη συμμετοχή του Κράτους και που άρχισε να λειτουργεί από 1-1-98.
Τα ποσά των συντάξεων του κλάδου έχουν ως κάτωθι:
(Οι παρακάτω πίνακες υπάρχουν στο τεύχος των Πρακτικών της Βουλής)
Το έτος 2008 ήτοι 10 χρόνια από τη σύσταση του νέου κλάδου τα ποσά θα διαμορφωθούν ως εξής:
1η 19910
2η 24680
3η 29700
4η 36650
5η 43600
6η 50500
7η 57380
Ο Υφυπουργός
ΝΙΚΟΣ ΦΑΡΜΑΚΗΣ"
15. Στην με αριθμό 3537/1-11-00 ερώτηση δόθηκε με το υπ' αριθμ. 1975/23-11-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 3537/1-11-00 που κατέθεσαν στη Βουλή οι Βουλευτές κύριοι Παν. Κρητικός και Κυρ. Σπυριούνης, σχετικά με το ως άνω
αναφερόμενο θέμα, σας γνωρίζουμε τα ακόλουθα:
Το Υπουργείο Εργασίας και Κοινωνικών Ασφαλίσεων και το ΙΚΑ στο πλαίσιο της προσπάθειας αναβάθμισης των παρεχόμενων υπηρεσιών προς τους πολίτες, αποφάσισαν και προχωρούν στην αλλαγή του τρόπου πληρωμής των συνταξιούχων του Ιδρύματος, προκειμένου να εκσυγχρονιστεί και να εναρμονιστεί στο σύστημα πληρωμής που προβλέπεται βάσει των διατάξεων του ν.2303/95 "Πληρωμή αποδοχών δημοσίων υπαλλήλων μέσω τραπεζικού συστήματος και άλλες διατάξεις" .
Η παραπάνω αλλαγή κρίνεται επιβεβλημένη για την αντιμετώπιση των υφιστάμενων προβλημάτων, κυρίως ασφάλειας κατά τη μεταφορά των χρημάτων, αλλά και για το όφελος που προκύπτει από το παραπάνω σύστημα καταβολής των συντάξεων, όπως αυτό τεκμηριώνεται από τα αποτελέσματα της εφαρμογής του κατά την πληρωμή των υπαλλήλων του δημοσίου και των ΝΠΔΔ και των συνταξιούχων του δημοσίου.
Για τους συνταξιούχους ειδικών κατηγοριών (δικαιούχοι παραπληγικού επιδόματος, επιδόματος απολύτου αναπηρίας, συνταξιούχοι με τις διατάξεις του ν.612/77) το ΙΚΑ κατέληξε σε συμφωνία με την Αγροτική Τράπεζα Ελλάδας (ΑΤΕ), η οποία ανέλαβε την κατ' οίκον καταβολή των συντάξεων σε όσους εκ των παραπάνω κατηγοριών το επιθυμούν.
Εκτός από τις παραπάνω κατηγορίες συνταξιούχων και οι συνταξιούχοι που κατοικούν σε απομακρυσμένες περιοχές , καθώς και όσοι έχουν οριστεί πληρεξούσιοι συνταξιούχων και κατοικούν σε αυτές τις περιοχές έχουν τη δυνατότητα , εφόσον το επιθυμούν, να απογραφούν στην Αγροτική Τράπεζα και να λαμβάνουν τη σύνταξή τους κατ' οίκον. Οι περιοχές της χώρας που χαρακτηρίζονται ως απομακρυσμένες (12.500 χωριά και οικισμοί) περιλαμβάνονται σε καταλόγους που έχουν ήδη κοινοποιηθεί σε όλα τα υποκαταστήματα και παραρτήματα του ΙΚΑ και στα υποκαταστήματα της Αγροτικής Τράπεζας.
Σε κάθε περίπτωση στόχος του Υπουργείου και του ΙΚΑ είναι η προάσπιση των συμφερόντων του Ιδρύματος και η μέγιστη δυνατή εξυπηρέτηση των συνταξιούχων του και στην επίτευξη ταυ στόχου αυτού η αξιοποίηση των δυνατοτήτων της σύγχρονης τεχνολογίας κρίνεται απαραίτητη.
Τέλος, οφείλουμε να παρατηρήσουμε ότι τόσο το Υπουργείο όσο και το ΙΚΑ έχουν γίνει αποδέκτες αιτημάτων και παραπόνων , προφορικών και γραπτών, κοινή συνισταμένη των οποίων αποτελεί η επιθυμία εκσυγχρονισμού του τρόπου πληρωμής των συντάξεων.
Ο Υφυπουργός
Ν. ΦΑΡΜΑΚΗΣ"
16. Στην με αριθμό 2057/31-8-00 ερώτηση δόθηκε με το υπ' αριθμ. 251/23-11-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμ. 2057/31 -8-00 ερώτησης που κατέθεσε στη Βουλή των Ελλήνων ο Βουλευτής κ Ν. Κατσαρός και μας διαβιβάστηκε από το Υπουργείο Εσωτερικών, Δημόσιας Διοίκησης και Αποκέντρωσης σχετικά με τις μηνιαίες αποδοχές, ακαθάριστες και καθαρές, του Πρόεδρου, του Αντιπρόεδρου και των μελών του διοικητικού συμβουλίου της Αρχής Προστασίας Προσωπικών Δεδομένων, σας επισυνάπτουμε το υπ' αριθμ. 1529/21-11-00 έγγραφο της Αρχής για ενημέρωσή σας.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
17. Στην με αριθμό 2057/31-8-00 ερώτηση δόθηκε με το υπ' αριθμ. 36671/24-11-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 2057/31-8-2000 του Βουλευτή κ. Νικ. Κατσαρού και στο θέμα αρμοδιότητάς μας, σχετικά με τις καθαρές μηνιαίες αποδοχές του Προέδρου, των δύο Αντιπροέδρων καθώς και των Μελών του Δ.Σ της Επιτροπής Κεφαλαιαγοράς, σας γνωρίζουμε ότι αυτές έχουν καθοριστεί με την υπ' αριθμ. 10981/Β.545/24-3-99 (ΦΕΚ 273Β/31-3-99) Υπουργική Απόφαση και έχουν ως εξής:
α) Του Προέδρου του Δ.Σ στο ύψος των καθαρών μηνιαίων αποδοχών του Υποδιοικητή της Τράπεζας της Ελλάδος.
β) Ενός εκάστου εκ των δύο Αντιπροέδρου στο ύψος του 80% των μηνιαίων καθαρών αποδοχών του Υποδιοικητή της Τ ράπεζας της Ελλάδος.
γ) Οι μηνιαίες αποδοχές των λοιπών τεσσάρων μελών του Δ.Σ της Επιτροπής Κεφαλαιαγοράς καθορίζονται στο ποσό των τριακοσίων πενήντα χιλιάδων (350.000) για κάθε μέλος,
δ) Τα μηνιαία έξοδα κινήσεως για τον Πρόεδρο και τους δύο Αντιπροέδρους καθορίζονται στο ποσό των διακοσίων χιλιάδων (200.000) για τον καθένα.
Ο Υπουργός
Γ. ΠΑΠΑΝΤΩΝΙΟΥ"
18. Στην με αριθμό 3007/10-10-00 ερώτηση δόθηκε με το υπ' αριθμ. 2185/24-11-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση 3007/10-10-2000 του Βουλευτή κ. Ευάγγελου Πολύζου, υπενθυμίζουμε ότι οι Τράπεζες μετά τη θέσπιση του άρθρου 51 του ν.1892/1990 ευρίσκονται εκτός δημόσιου τομέα και δρουν βάσει κριτηρίων που ισχύουν στον ιδιωτικό τομέα στα πλαίσια της ανοικτής και ελεύθερης λειτουργίας της οικονομίας.
Ως εκ τούτου οι Έλληνες πολίτες είναι ελεύθεροι να συναλλάσσονται με τα πιστωτικά ιδρύματα της Χώρας για κάθε ιδιωτική τους υπόθεση είτε αφορά στεγαστικά είτε καταναλωτικά δάνεια.
Εξυπακούεται ότι η Κυβέρνηση και τα αρμόδια θεσμικά Όργανα εποπτείας των Τραπεζών παρακολουθούν στενά τις οικονομικές εξελίξεις και επεμβαίνουν μόνο σε περιπτώσεις όταν και εφόσον τούτο κριθεί απαραίτητο.
Ο Υπουργός
Γ. ΠΑΠΑΝΤΩΝΙΟΥ"
19. Στην με αριθμό 3202/17-10-00 ερώτηση δόθηκε με το υπ'αριθμ. 1270/23-11-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3202/17-10-00 την οποία κατέθεσε ο Βουλευτής κ. Νικόλαος Κορτσάρης που τη διαβίβασε το Υπουργείο Μεταφορών και Επικοινωνιών και η οποία αφορά στη μεταφορά μαθητών με ΚΤΕΛ στο Νομό Φλώρινας, σας πληροφορούμε στη Νομαρχιακή Αυτοδιοίκηση τα ακόλουθα ποσά:
Για την κάλυψη των αναγκών μεταφοράς μαθητών του Νομού Φλώρινας έχουν μεταβιβασθεί τα ακόλουθα ποσά:
Δευτεροβάθμιας Εκπαίδευσης 48.295.000
Πρωτοβάθμιας Εκπαίδευσης 7.500.000
Επίσης για την κάλυψη αναγκών μεταφοράς μαθητών με την αριθ. ΙΒ/9190/19-10-2000 ΥΑ έχει μεταφερθεί στην περιφέρεια Δυτικής Μακεδονίας το ποσό των τριακοσίων εκατομμυρίων (300.000.000) για να κατανεμηθεί στις Νομαρχιακές Αυτοδιοικήσεις της αρμοδιότητάς της.
Τέλος σας πληροφορούμε ότι προωθείται η διαδικασία έκδοσης επιτροπικού εντάλματος ποσού 6.885.000 δρχ. για κάλυψη αναγκών μεταφοράς. μαθητών μέχρι 30-6-2000 της Ν.Α. Φλώρινας.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
20. Στην με αριθμό 3418/26-10-00 ερώτηση ΑΚΕ 395 δόθηκε με το υπ' αριθμ. 2095/26-10-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση και Αίτηση Κατάθεσης Εγγράφων 3418/395/26-10-00 του Βουλευτή κ. Γ. Καρατζαφέρη σχετικά με την εταιρεία "ΠΑΡΝΑΣΣΟΣ επιχειρήσεις Α.Β.Ε.Τ.Ε.", σας γνωρίζουμε τα εξής:
Α. Αναφορικά με το ποια ήταν τα χρέη της εταιρείας "ΠΑΡΝΑΣΣΟΣ ΕΠΙΧΕΙΡΗΣΕΙΣ Α.Β.Ε.Τ.Ε." προς τις πιστώτριες τράπεζες και προς τρίτους ως και με το πως διανεμήθηκαν οι 13.827.531 νέες κοινές ονομαστικές μετοχές της εταιρίας, ερωτήματα 1 και 2, διευκρινίζεται πως πρόκειται για πληροφορίες που αναφέρονται σαφώς στο Ενημερωτικό Δελτίο το οποίο συνέταξε και δημοσίευσε, όπως προβλέπεται από την κείμενη νομοθεσία, η ως άνω εταιρία και το οποίο εγκρίθηκε από το Δ.Σ. του Χ.Α.Α. κατά τη συνεδρίασή του της 9/3/2000 (Συνημμένο απόσπασμα Ε.Δ.).
Β. Αναφορικά με τις αιτιάσεις ό,τι δημοσιεύματα προκάλεσαν άνοδο της τιμής της μετοχής κατά 440% (άνοδος η οποία ούτως ή άλλως δεν τεκμηριώνεται, αφού με βάση τα ιστορικά δεδομένα δεν ξεπερνά το 270%), ερωτήματα 3,4,5,6 και 7, αποσαφηνίζεται πως το χρηματιστήριο με τις από 3/5/2000 και 10/5/2000 επιστολές του ζήτησε διευκρινίσεις από την ως άνω εταιρία και έλαβε σχετικές απαντήσεις (βλ. αντίγραφα επιστολών).
Γ. Σχετικά με το αν η εν λόγω εταιρία έχει εξαγοραστεί, ερώτημα 8, επισημαίνεται πως, με βάση την πληροφόρηση που από το νόμο το Χρηματιστήριο Αξιών Αθηνών δύναται να έχει, η εταιρία δεν έχει εξαγοραστεί. Διευκρινίζεται επίσης, πως συγκριτικά με τα περιλαμβανόμενα του Ε.Δ. η μετοχική σύνθεση της εταιρίας έχει αλλάξει οριακά (συνημμένα τη νέα μετοχική σύνθεση), γεγονός που υποδηλώνει ότι η εταιρία εξακολουθεί και διοικείται από τα ίδια πρόσωπα.
Πέραν των ανωτέρω, σας πληροφορούμε ότι η αρμόδια Διεύθυνση Εποπτείας και Ελέγχου της Επιτροπής Κεφαλαιαγοράς, κατόπιν εντολής της διοίκησης, έχει ξεκινήσει διερεύνηση σχετικά με την εταιρία " ΠΑΡΝΑΣΣΟΣ- Επιχειρήσεις ΑΒΕΤΕ". Εάν προκύψουν παραβάσεις .της χρηματιστηριακής νομοθεσίας, το θέμα θα εξετασθεί από το Διοικητικό Συμβούλιο της Επιτροπής Κεφαλαιαγοράς για τη λήψη απόφασης.
Ο Υπουργός
Γ. ΠΑΠΑΝΤΩΝΙΟΥ"
21. Στην με αριθμό 3450/27-10-00 ερώτηση ΑΚΕ 402 δόθηκε με το υπ' αριθμ. 2116/22-11-00 έγγραφο από τον Υφυπουργό Εθνικής Οικονομίας η ακόλουθη απάντηση:
"Απαντώντας στην ερώτηση 3450/402/27-10-00 του Βουλευτή κ. Μανώλη Κεφαλογιάννη και μετά από ενημέρωση που είχαμε από την Επιτροπή Κεφαλαιαγοράς, σας γνωρίζουμε τα εξής:
Επί του 1ου Ερωτήματος η Επιτροπή Κεφαλαιαγοράς έχει επιβάλει πολλές δεκάδες κυρώσεων σε νομικά και φυσικά πρόσωπα σχετικές με διάφορες κατηγορίες χρηματιστηριακών παραβάσεων, ύψους εκατοντάδων εκατομμυρίων δραχμών.
Οι ανωτέρω περιπτώσεις έχουν δημοσιοποιηθεί πλήρως για την ενημέρωση των παραγόντων της αγοράς και του επενδυτικού κοινού.
Τα πρόστιμα αυτά, σύμφωνα με την ισχύουσα νομοθεσία, περιέρχονται στο Δημόσιο, εισπράττονται δε μέσω των αρμοδίων Διευθύνσεων Οικονομικών Υπηρεσιών, Δ.Ο.Υ., με τη διαδικασία επισπράξεων δημοσίων εσόδων. Δεν προβλέπεται ενημέρωση της Επιτροπής Κεφαλαιαγοράς για την εν λόγω είσπραξη των ποσών των προστίμων από τις αρμόδιες Δ.Ο.Υ.
Επί του 2ου ερωτήματος για την παροχή άδειας για σύσταση Ανώνυμης Χρηματιστηριακής Εταιρίας από την Επιτροπή Κεφαλαιαγοράς ελέγχεται πάντοτε αυστηρά αν καλύπτονται πλήρως οι προϋποθέσεις που προβλέπονται λεπτομερώς από τον ν.18Ο6/89, όπως ισχύει σήμερα και εφαρμόζεται η προβλεπόμενη διαδικασία από την απόφαση με αριθμό 86/1996 της Επιτροπής Κεφαλαιαγοράς.
Σχετικά με την παροχή άδειας στην ΑΧΕΠΕΥ ΔΥΝΑΜΙΚΗ ακολουθήθηκε αυστηρά η προβλεπόμενη κατά τα ανωτέρω από τον νόμο διαδικασία.
Η αίτηση υπεβλήθη στην Επιτροπή Κεφαλαιαγοράς στις 11 Οκτωβρίου 1999 και εγκρίθηκε από το Διοικητικό Συμβούλιο στη συνεδρίασή του 187/21-3-2000. Αντίγραφο της απόφασης χορηγήθηκε στην εταιρία την 13η Απριλίου 2000. Σας αποστέλλουμε συνημμένα αντίγραφα της πρώτης σελίδας της αίτησης και της σχετικής απόφασης με τις χρονολογικές ενδείξεις.
Ο Υφυπουργός
ΧΡ. ΠΑΧΤΑΣ"
22. Στην με αριθμό 3457/30-10-00 ερώτηση ΑΚΕ 403 δόθηκε με το υπ' αριθμ. 709/22-11-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση ΑΚΕ 3457/403/30-10-2000, που κατέθεσε η Βουλευτής κ. Ντ. Μπακογιάννη, σας πληροφορούμε τα εξής:
Με το ν. 2612/98 μεταφέρθηκαν από τη Δασική Υπηρεσία στην Πυροσβεστική όχι μόνο αρμοδιότητες κατάσβεσης δασικών πυρκαγιών αλλά και μέγα μέρος των προληπτικών δραστηριοτήτων.
Πιο συγκεκριμένα το άρθρο 6 του ν. 2612/98 (Μεταβίβαση αρμοδιοτήτων) αναφέρει "Οι αρμοδιότητες υποχρεώσεις και δικαιώματα του Δασάρχη, που προβλέπονται από τις διατάξεις των άρθρων 23 έως 37 του ν. 998/1979 ασκούνται εφεξής αντίστοιχα από το Διοικητή της οικείας Πυροσβεστικής Υπηρεσίας. Όπου στις διατάξεις αναφέρεται "Υπουργός Γεωργίας", "Δασικό Σώμα", "Δασάρχης", "Δασικοί Υπάλληλοι" νοείται αντιστοίχως, "Υπουργός Δημόσιας Τάξης", "Πυροσβεστικό Σώμα", "Διοικητής Πυροσβεστικής Υπηρεσίας" και "Πυροσβεστικοί Υπάλληλοι".
Μετά την έκδοση της με αριθμ. 12030 Φ.109.1/10-5-99 Κ.Υ.Α. (Φ.Ε.Κ. 713, τεύχος Β της 19-5-1999), με το αριθμ. 98689/30/7-7-1999 έγγραφο του Υπ. Γεωργίας απεστάλησαν στις Περιφερειακές Δασικές Υπηρεσίες ειδικές οδηγίες εφαρμογής της Κ.Υ.Α. όσον αφορά το σχεδιασμό και υλοποίηση προληπτικών δραστηριοτήτων, συνεργασίας με την Πυροσβεστική Υπηρεσία και επιλύσεως των προβλημάτων που προέκυψαν στη συλλογή και καταγραφή των στατιστικών στοιχείων των δασικών πυρκαγιών. Επίσης με το με αριθμ. 421/20-6-2000 έγγραφο του Υπ. Γεωργίας απεστάλησαν, πρόσθετες οδηγίες για διενέργειες περιπολιών δασοπροστασίας και εργασιών αποτροπής κινδύνου και εξάπλωσης πυρκαγιών σε περιοχές υψηλού κινδύνου (απομάκρυνσης και μείωσης της καύσιμης ύλης - χόρτα, θάμνοι και κλαδιά).
Για τα προληπτικά μέτρα και εργασίες που παραμένουν στη Δασική Υπηρεσία παρατίθενται απολογιστικά στοιχεία εκτελεσθέντων έργων και εργασιών αντιπυρικής προστασίας από 1980-1997 και ξεχωριστά τα εκτελεσθέντα στα έτη 1998-1999.
(Ο παρακάτω πίνακας υπάρχει στο τεύχος των Πρακτικών της Βουλής)
Όπως φαίνεται και από τον πίνακα δεν έχει συμβεί κάποια σημαντική διαφοροποίηση στις παραπάνω προληπτικές δραστηριότητες ώστε να δικαιολογείται η αύξηση των επιπτώσεων των δασικών πυρκαγιών από απουσία προληπτικών δραστηριοτήτων. Οι δασικές δε Υπηρεσίες απορροφούν όλες τις διατιθέμενες ετησίως πιστώσεις.
Όσον αφορά τα εμβαδά των καμένων εκτάσεων κατά την Ε.Ε. αποστέλλονται συνημμένα φωτοαντίγραφα των σχετικών στατιστικών δελτίων της Ε.Ε. για τα έτη 1998, 1999 και 2000 όπου αυτά φαίνονται συνολικά, ανά Χώρα σε εκτάρια. Επισημαίνουμε ότι τα παραπάνω στοιχεία συλλέγονται και καταγράφονται από την Ε.Ε. μετά την αποστολή τους από τις αρμόδιες Υπηρεσίες των αναφερόμενων χωρών. Τα δελτία της Ε.Ε. ενημερώνουν σχετικά με το τι δήλωσαν οι χώρες αυτές σύμφωνα με τις εκτιμήσεις των Υπηρεσιών τους. Άρα και τα αναφερόμενα για τη Χώρα μας στοιχεία έχουν αποσταλεί στην Ε.Ε. για τα έτη 1998 και 1999 από την Πυρ. Υπηρεσία, ενώ για το έτος 2000 από το Υπ. Γεωργίας.
Η Γενική Γραμματεία Δασών και Φ.Π. κατά τα έτη 1998 και 1999 ελάμβανε τα στοιχεία για τις καμένες εκτάσεις από την Πυρ. Υπηρεσία, οι καταμετρήσεις που εν συνεχεία έκαναν οι Δασικές Αρχές αφορούσαν τα δάση και τις δασικές εκτάσεις που θα έπρεπε να κηρυχθούν ως αναδασωτέες οι οποίες γίνονται πάντα με τη μεγαλύτερη δυνατή ακρίβεια και από ειδικευμένους επιστήμονες γι' αυτό και παρατηρούνται διαφορές στις καταμετρήσεις. Οι διαφορές αυτές άλλωστε σημειώθηκαν μετά την εφαρμογή του ν. 2612/98 διότι δημιουργήθηκε σχετική σύγχυση λόγω της μεταφοράς του αντικειμένου.
Η Γενική Δ/νση Δασών δια του Υπ. Γεωργίας εφόσον έχει ξανά την ευθύνη για την ενημέρωση της Ε.Ε., καταβάλλει συνεχείς προσπάθειες για την εξάλειψη αυτών των προβλημάτων εκδίδοντας την υπ' αριθμ. Οικ. 102268/3756/13.10.2000 σχετική Διαταγή του Υπ. Γεωργίας με την οποία υποχρεούνται οι Υπηρεσίες του Υπ. Γεωργίας (ενώ παρακαλούνται να συμβάλλουν και οι εμπλεκόμενες Υπηρεσίες που δεν εποπτεύονται από το Υπ Γεωργίας), να ολοκληρώσουν μέσα σε καθορισμένα χρονικά όρια την καταγραφή και να στείλουν πλήρως συμπληρωμένα τα σχετικά έντυπα, σύμφωνα με τις απαιτήσεις τόσον τις δικές μας όσον και της Ε.Ε. ώστε να αναφέρονται επακριβώς τα εμβαδά των καμένων εκτάσεων και ο αριθμός των επεισοδίων, κατά κατηγορία για τα έτη 1998, 1999 και 2000.Η συλλογή και επεξεργασία αυτών δεν έχει ακόμη ολοκληρωθεί.
Όσον αφορά την καταγραφή των διπλοκαμένων εκτάσεων κατά Περιφέρεια θα δοθούν σχετικές εντολές μετά την ολοκλήρωση της καταγραφής των καμένων εκτάσεων κατά τα παραπάνω.
Όσον αφορά τον αριθμό των πυρκαγιών από το έτος 1998 και μετά, στο συνημμένο "ΠΙΝΑΚΑ ΔΑΣ. ΠΥΡΚΑΓΙΩΝ ΣΤΗΝ ΕΛΛΑΔΑ", εμφαίνονται τα διαθέσιμα στοιχεία πυρκαγιών κατά έτος.
Για τη χρονική περίοδο από 1-1-2000 μέχρι και 31-8-2000 από τα μέχρι σήμερα στοιχεία που έχει στη διάθεσή το Υπ. Γεωργίας εκάησαν 1.023.550 στρέμματα δασών και δασικών εκτάσεων και 422.296 στρέμματα αγροτικών εκτάσεων σύμφωνα με το σχετικό "ΠΙΝΑΚΑ" του οποίου φωτοτυπία επισυνάπτεται.
Σχετικά με τα έργα αναδασώσεων αποστέλλονται συνημμένα πίνακες με τα υπάρχοντα στοιχεία και επισημαίνουμε τα εξής:
α) Δεν υπάρχουν οριστικά απολεσθείσες εκτάσεις δασών. Οι εκτάσεις που μπορούν και πρέπει να αναδασωθούν τεχνικά μέχρι το 2020 είναι κατά περιφέρεια και σύμφωνα με τις υπάρχουσες αναγνωριστικές μελέτες, οι εξής:

(Ο παρακάτω πίνακας υπάρχει στο τεύχος των Πρακτικών της Βουλής)
β) Οι εκτάσεις στις οποίες θα απαιτηθούν τεχνικές αναδασωτικές επεμβάσεις για τις δασικές εκτάσεις που κάηκαν το τρέχον έτος θα προσδιορισθούν από τις συντασσόμενες μελέτες αναδάσωσης.
γ) Ο όρος "διπλοκαμένη έκταση" δεν έχει δασοπονική σημασία γενικής χρήσεως ή αντιμετωπίσεως αναδασωτικών αναγκών καθ' ότι υπάρχουν διπλοκαμένες και τριπλοκαμένες που όμως δεν έχουν χάσει την δυνατότητα φυσικής αναγέννησης.
Η ανάγκη τεχνητής αναδασωτικής επέμβασης εξαρτάται από το χρονικό διάστημα μεταξύ δύο καταστροφών, από τις εδαφοκλιματικές συνθήκες του σταθμού και από τη βλαστική του δομή που προσδιορίζεται κατά περίσταση από τη μελέτη αναδασώσεως.
Σχετικά με την εκμετάλλευση των Δημοσίων Δασών της χώρας θέτουμε υπόψη ότι διατέθηκαν κατ' έτος οι παρακάτω πιστώσεις:

(Ο παρακάτω πίνακας υπάρχει στο τεύχος των Πρακτικών της Βουλής)
Μετά την ισχύ του ν. 2503/97, οι περιφερειακές Δασικές Υπηρεσίες υπάχθηκαν στις Περιφέρειες και οι πιστώσεις για την εκμετάλλευση των δασών βαρύνουν πλέον πιστώσεις των προϋπολογισμών των περιφερειών.
Μετά την εφαρμογή των διατάξεων του ν. 2503/97 για τη διοίκηση, οργάνωση και στελέχωση της Περιφέρειας οι Περιφερειακές δασικές υπηρεσίες του Υπουργείου Γεωργίας υπήχθησαν στην αρμοδιότητα των Περιφερειών της χώρας.
Για τη στελέχωση των υπηρεσιών αυτών αρμόδιοι είναι οι Γενικοί Γραμματείς των Περιφερειών. Στην αρμοδιότητα του Υπουργείου Γεωργίας παρέμεινε η Γενική Διεύθυνση Ανάπτυξης και Προστασίας Δασών και Φ.Π. στην οποία υπηρετούν σήμερα 63 δασολόγοι και 19 δασοπόνοι. Οι οργανικές θέσεις της Γενικής Διεύθυνσης Δασών συνολικά είναι: Κλάδος ΠΕ2, Δασολογικού 79 θέσεις και κλάδος Τε2 Δασοπονικού 60 θέσεις. Με τον προγραμματισμό προσλήψεων προσωπικού για το 2001 ζητείται έγκριση για πρόσληψη στη Γενική Δ/νση Ανάπτυξης και Προστασίας Δασών και Φ.Π. της Γ.Γ. Δασών 15 Δασολόγων και 5 Δασοπόνων.
Με την υπ' αριθμ. ΔΙΠΠ/Φ. ΕΓΚΡ.06/13/20117/26-9-2000 Απόφαση της Επιτροπής του άρθρου 2 παρ. 1 της αριθμ. 55/1998 Π.Υ.Σ. (ΦΕΚ 252 Α/12-11-1998), αποφασίσθηκε η πρόσληψη εκατόν εβδομήντα δύο (172) δασολόγων όπως περιγράφεται στον παρακάτω πίνακα για τη στελέχωση των Τμημάτων Δασικών Χαρτογραφήσεων των Περιφερειών και των Νομών της Χώρας, σύμφωνα με το ν. 2190 άρθρο 18 όπως ισχύει.

(Ο παρακάτω πίνακας υπάρχει στο τεύχος των Πρακτικών της Βουλής)
Το Υπουργείο Γεωργίας, καταβάλλει έντονη προσπάθεια για την ενίσχυση των μέτρων προστασίας, διαχείρισης και προβολής των εθνικών δρυμών με την προώθηση και εφαρμογή ειδικών προγραμμάτων.
Ειδικά στα πλαίσια του Προγράμματος "LIFE των Εθνικών Δρυμών της Ελλάδας", για τη βελτίωση της διαχείρισης και των συνθηκών διατήρησης των Εθνικών Δρυμών της Ελλάδας, που διήρκησε από την αρχή του 1993 μέχρι το τέλος του 1996, απορροφήθηκε ποσό περίπου 1 δις. Δραχμών.
Οι στόχοι του προγράμματος αυτού ήταν:
- Η γνώση και η κατανόηση, σε ικανοποιητικό βαθμό, των χαρακτηριστικών και των φυσικών αξιών των Εθνικών Δρυμών της Ελλάδας καθώς επίσης και των διαχειριστικών τους προβλημάτων.
- Η αναγνώριση των απαραίτητων μέτρων και η ενίσχυση της υφιστάμενης κατάστασης προστασίας.
- Η διάθεση εξοπλισμού και κατασκευών και η προαγωγή κατάλληλων δραστηριοτήτων, για ορθολογική και σύγχρονη διαχείριση και λειτουργία των Εθνικών Δρυμών.
- Η δημιουργία της απαιτούμενης υποδομής για τη διατήρηση της φύσης, ιδιαίτερα σ' ό,τι αφορά ένα κατάλληλο και καλά εκπαιδευμένο προσωπικό για κάθε ένα Εθνικό Δρυμό, έτσι ώστε να διασφαλίζεται μακροχρόνια και διαρκής διατήρηση των σημαντικών αξιών τους και η διαπίστωση όλων των εκ των εθνικών δρυμών ωφελειών για την Ελλάδα και την Κοινότητα.
Οι δράσεις που υλοποιήθηκαν τα πλαίσια του προγράμματος αφορούσαν:
α. Εκπόνηση Διαχειριστικών Σχεδίων και άλλα προπαρασκευαστικά μέτρα.
β. Μη περιοδική διαχείριση βιοτόπων (υποδομή, εξοπλισμός, κλπ.).
γ. Περιοδική διαχείριση βιοτόπων (συντηρήσεις - λειτουργικές δαπάνες υποδομής και κτιρίων όπως φυλάκια, διοικητήρια, σταθμοί επιστημόνων κλπ. Προμήθεια εξοπλισμού όπως οχήματα, σταθμούς παρακολούθησης, συστήματα επικοινωνιών, ηλεκτρονικούς υπολογιστές κλπ. Φύλαξη των αξιών του δρυμού και λοιπά περιοδικώς λαμβανόμενα μέτρα διαχείρισης).
δ. Πληροφόρηση - ευαισθητοποίηση του κοινού και διάδοση των αποτελεσμάτων (σεμινάρια, έκδοση πληροφοριακού υλικού, παραγωγή οπτικοακουστική υλικού, λειτουργικές δαπάνες για Κέντρα Πληροφόρησης Επισκεπτών).
ε. Γενική λειτουργία του Προγράμματος (δαπάνες προσωπικού, εξοπλισμού και υλικού γενικών σκοπών) και
στ. άλλους τύπους μέτρων που αφορούσαν στη συμμετοχή του προγράμματος στο πρόγραμμα "Καταγραφή, αναγνώριση και χαρτογράφηση των τύπων οικοτόπων, της πανίδας και της χλωρίδας στη Ελλάδα" από την άποψη τη συμπλήρωσης του Εθνικού καταλόγου των περιοχών που αφορούν στην εφαρμογή του δικτύου NATURA 2000.
Στο πλαίσιο του προγράμματος αυτού έχουν κατασκευασθεί σημαντικά έργα και έχει επιτευχθεί σε ικανοποιητικό βαθμό η οργάνωση της λειτουργίας και διαχείρισης των Εθνικών Δρυμών της χώρας.
Συγκεκριμένα το πρόγραμμα LIFE των Εθνικών Δρυμών της Ελλάδος (1993-1996), υλοποιήθηκε με τη συνδρομή του μόνιμου, υπηρετούντος κατά τη διάρκεια του προγράμματος, προσωπικού των αρμοδίων κατά τόπους δασικών υπηρεσιών, καθώς και με εποχιακό προσωπικό που κατ' έτος προσλαμβανόταν.
Σήμερα οι ανά Εθνικό Δρυμό απασχολούμενοι μόνιμοι υπάλληλοι, σε κάθε περιφερειακή δασική υπηρεσία, είναι περιορισμένοι, λόγω και τη μετάταξης ορισμένων κατηγοριών υπαλλήλων στο Πυροσβεστικό Σώμα- που έγινε με το νόμο για την δασοπυρόσβεση.
Σε εφαρμογή της 130/27-4-2000 Π.Υ.Σ., προσελήφθησαν για τους Εθνικούς Δρυμούς φέτος εποχιακοί υπάλληλοι.
Στο πλαίσιο του προγράμματος LIFE:
Εκπονήθηκαν, για πρώτη φορά, διαχειριστικά Σχέδια για τους Εθνικούς Δρυμούς:
Λευκών Ορέων (Σαμαριά)
Πίνδου
Βίκου- Αώου
Παρνασσού
Οίτης
Πάρνηθας
Επικαιροποιήθηκαν - Αναθεωρήθηκαν τα προϋφιστάμενα Διαχειριστικά Σχέδια για τους Εθνικούς Δρυμούς:
Ολύμπου
Αίνου
Πρεσπών
Ο Εθνικός Δρυμός Σουνίου δεν ικανοποιούσε τα κριτήρια και δεν συμπεριελήφθη στο Πρόγραμμα LIFE. Για τον υπόψη Δρυμό υπάρχει παλαιότερο Διαχειριστικό Σχέδιο.
Τα ως άνω Διαχειριστικά Σχέδια (πλην των Πρεσπών) εγκρίθηκαν αρμοδίως από τους Γενικούς Γραμματείς των κατά τόπους Περιφερειών του Κράτους.
Στην παρούσα φάση το Υπουργείο Γεωργίας βρίσκεται στο στάδιο προώθησης της υλοποίησης των προτάσεων των ως άνω εγκεκριμένων διαχειριστικών σχεδίων, μέσω ειδικών για κάθε δρυμό Σχεδίων Δράσης, που έχουν καταρτισθεί και κοινοποιηθεί στις αρμόδιες Περιφερειακές Υπηρεσίες.
Από πλευράς Κεντρικών Υπηρεσιών του Υπουργείου Γεωργίας έχουν γίνει οι απαιτούμενες ενέργειες προώθησης και ολοκλήρωσης των δράσεων των ως άνω Σχεδίων Δράσης, που αφορούν θεσμικά μέτρα.
Ειδικότερα:
Υπεγράφησαν τα Σχέδια των Π.Δ. που αφορούν στην τροποποίηση των ορίων του πυρήνα και της Περιφερειακής Ζώνης των Εθνικών Δρυμών και στάλθηκαν προς συνυπογραφή από το αρμόδιο Υπουργό ΠΕΧΩΔΕ.
Καταρτίσθηκαν για ορισμένους εθνικούς δρυμούς, ύστερα από επί τόπου συνεργασία με τα κατά τόπους Δασαρχεία ή Δ/νσεις Δασών, Προσχέδια Κανονισμού Οργάνωσης, Λειτουργίας και Διαχείρισης Εθνικού Δρυμού, τα οποία στάλθηκαν στις αρμόδιες Δασικές Υπηρεσίες της εκάστοτε Περιφέρειας για τη δημοσιοποίησή του στους τοπικούς φορείς και τη διατύπωση απόψεων, ώστε να καταλήξουμε στην κατάρτιση του τελικού Σχεδίου του Κανονισμού, τον οποίο θα προωθήσουμε για έγκριση αμέσως μετά την έκδοση του ως άνω Π.Δ/τος (μιας και ο νέος κανονισμός αναφέρεται στα νέα όρια του δρυμού).
Με την αριθμ. 73245/3972/21-9-98 δ/γή "Ίδρυση Δασαρχείων Εθνικών Δρυμών- Οργανόγραμμα Διοικητικής Διάρθρωσης", προωθήθηκε η διαδικασία για τη σύσταση επί τόπου αυτοτελών φορέων (στα πλαίσια της Δασικής Υπηρεσίας) διαχείρισης και προστασίας των Εθν. Δρυμών.
Τα υπόψη σχέδια π.δ., που προωθήθηκαν βάσει των διατάξεων της Δασικής Νομοθεσίας, καταρτίσθηκαν βάσει τεκμηριωμένων προτάσεων των εγκεκριμένων Διαχειριστικών Σχεδίων (Μελετών) που εκπονήθηκαν από το Υπουργείο Γεωργίας με την ουσιαστική συμμετοχή ειδικών επιστημόνων - ερευνητών του ΕΘ.Ι.Α.Γ.Ε. στο πλαίσιο του ειδικού προγράμματος που εφάρμοσε η Γενική Γραμματεία Δασών και Φ.Π. για τη "Βελτίωση της διαχείρισης και των συνθηκών διατήρησης των Εθνικών Δρυμών της Ελλάδας" με συγχρηματοδότηση από τη Ε.Ε. μέσω του Κανονισμού LIFE, κατά την περίοδο 1993-1996.
Σχετικά με την αναδάσωση των καμένων τμημάτων των Εθνικών Δρυμών επισημαίνουμε ότι εφόσον πρόκειται για περιοχές εκτός των πυρήνων των δρυμών (όπου η νομοθεσία και ο χαρακτήρας τους ως περιοχές απολύτου προστασίας στις οποίες δεν επιτρέπεται η ανθρώπινη παρέμβαση, αλλά η φύση η ίδια αναλαμβάνει την αποκατάσταση), αντιμετωπίζεται βάσει υλοποίησης των προτάσεων ειδικών μελετών αναδάσωσης.
Ο Υφυπουργός
Φ. ΧΑΤΖΗΜΙΧΑΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
23. Στην με αριθμό 3461/30-10-00 ερώτηση ΑΚΕ 404 δόθηκε με το υπ' αριθμ. 149/22-11-00 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 30/10/2000 εγγράφου σας, σχετικά με την 3461/404/30.10.2000 ερώτηση και ΑΚΕ που κατέθεσε ο Βουλευτής κ. Αδάμ Ρεγκούζας, αναφορικά με το ποσό στο οποίο ανέρχονται τα έσοδα του προϋπολογισμού του οικονομικού έτους 2000 από χρηματιστηριακές συναλλαγές, σας γνωρίζουμε τα εξής:
Τα στοιχεία των προβλέψεων του έτους 2001 και των εκτιμήσεων για το έτος 2000, όσον αφορά τις χρηματιστηριακές συναλλαγές και τις επιστροφές φόρων έχουν αποτυπωθεί στους τόμους και στην εισηγητική έκθεση του Προϋπολογισμού για το 2001, που κατατέθηκε στη Βουλή.
Όπως είναι γνωστό, ο αχρεωστήτως καταβληθέντες φόροι και δασμοί αποδίδονται άμεσα στους δικαιούχους, η δε συμψηφιστική τακτοποίησή τους γίνεται σε μεταγενέστερο χρόνο, ανάλογα με τις λοιπές ανάγκες της δημοσιονομικής διαχείρισης.
Ωστόσο, όπως αναφέρεται και στην εισηγητική έκθεση του προϋπολογισμού, το σύστημα που εφαρμόζεται σήμερα, όσον αφορά τις επιστροφές των φόρων, πρόκειται να τροποποιηθεί σύντομα με σχετική ρύθμιση προκειμένου να εναρμονισθούμε με τα ισχύοντα στις χώρες της Ευρωπαϊκής Ένωσης.
Ο Υφυπουργός
Γ. ΔΡΥΣ"
24. Στην με αριθμό 3462/30-10-00 ερώτηση ΑΚΕ 405 δόθηκε με το υπ' αριθμ. 2117/21-11-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Απαντώντας στην ερώτηση και αίτηση κατάθεσης εγγράφων 3462/405/30-10-2000, του Βουλευτή κ. Γ. Καρατζαφέρη και μετά από σχετική ενημέρωση που είχαμε από την Αγροτική Τράπεζα, σας γνωρίζουμε τα εξής:
Α. Η Ασφαλιστική Εταιρία "ΑΓΡΟΤΙΚΗ ΖΩΗΣ" από συστάσεώς της μέχρι και το έτος 1997 και μέσα από ένα πλαίσιο εκατομμυρίων συναλλαγών με πελάτες της συγκέντρωσε σε λογαριασμούς υποχρέωσης προκαταβολές μη εκδοθέντων ή και μη παραδοθέντων ασφαλιστηρίων συμβολαίων, οι οποίες ανήλθαν συνολικά στο ποσό των δρχ. 492.620.415.
Οι προκαταβολές αυτές, βάσει συμβατικού όρου ο οποίος αναγράφεται επί των αιτήσεων ασφάλισης, καλύπτουν αφενός ασφαλιστικό κίνδυνο, αφετέρου έξοδα διαχείρισης και ως εκ τούτου δεν επιστρέφονται στον πελάτη με τον οποίο δεν θα ολοκληρωθεί η ασφαλιστική σύμβαση, η οποία ολοκληρώνεται με την έκδοση, παράδοση και εξόφληση του σχετικού συμβολαίου.
Ήδη όμως στο μεσοδιάστημα από την υποβολή της αίτησης ασφάλισης μέχρι την χρονική στιγμή κατά την οποία οριστικοποιείται η ολοκλήρωση ή μη της ασφάλισης, η εταιρία έχει ήδη πραγματοποιήσει έξοδα διαχείρισης, έχει αναλάβει ασφαλιστικό κίνδυνο και σε πολλές περιπτώσεις έχει καλύψει και ζημιές που προέκυψαν στο μεσοδιάστημα αυτό. Ως εκ τούτου έχει επιβαρύνει με έξοδα τα αποτελέσματά της.
Οι εν λόγω προκαταβολές αποτελούν το αντίβαρο αυτών των εξόδων - ζημιών και θα έπρεπε άμεσα κατά περίπτωση να μεταφέρονται στα αποτελέσματά της ως έσοδο. Αντ' αυτού η εταιρία επί μακρό χρόνο διατήρησε σε λογαριασμούς υποχρέωσης τις παραπάνω προκαταβολές με την προσδοκία της τυχόν επαναφοράς - ενεργοποίησης εκ μέρους των πελατών των αιτήσεων ασφάλισης, πράγμα το οποίο και δεν έγινε. Στα πλαίσια αυτά η εταιρία χρησιμοποίησε μέχρι και τη χρήση 1999 τις παραπάνω προκαταβολές ως εξής:
1. Μετέφερε στα αποτελέσματά της ως έσοδα στις χρήσεις 1989 και 1990, επί Διοικήσεων που είχαν διορισθεί από τις κυβερνήσεις των ετών αυτών, δρχ. 21.772.627.
2. Μετέφερε στη χρήση 1992 με εντολή της τότε Διοίκησης σε πίστωση του δοσοληπτικού της λογαριασμού με την μητρική ΑΓΡΟΤΙΚΗ ΑΕΕΓΑ ποσό δρχ. 22.446.741.
3. Μετέφερε στα αποτελέσματά της χρήσης1998 ποσό δρχ. 45.603.408.
4. Μετέφερε στα αποτελέσματά της χρήσης 1999 ποσό δρχ. 200 εκ.
5. Εκ του συνόλου των ως άνω προκαταβολών ποσού δρχ. 429.620.415, παραμένει υπόλοιποι ποσό δρχ. 139.797.639, το οποίο και θα μεταφερθεί στα αποτελέσματα των προσεχών χρήσεων, με απόφαση του Δ.Σ. και σχετική προέγκριση από τη Γενική Συνέλευση.
Β. Από τη σύσταση της εταιρίας και μέχρι το έτος 1997 εκδόθηκαν ακυρωτικές ασφαλίστρων πρόσθετες πράξεις διαφόρων μικροποσών συνολικού ύψους δρχ. 54.330.225 οι οποίες και απεικονίζονται στα βιβλία της εταιρίας ως υποχρεώσεις και οι οποίες όμως ουδέποτε διεκδικήθηκαν από τους πελάτες αν και ενημερώθηκαν περί αυτού με την αποστολή των εν λόγω προσθέτων πράξεων. Οι εν λόγω υποχρεώσεις αποτελούν εν δυνάμει έσοδο της εταιρίας αφού δεν διεκδικήθηκαν μέχρι σήμερα και ως εκ τούτου θα αποτελέσουν έσοδο γι' αυτή, κατά την κρίση του Δ.Σ., το οποίο έχει και σχετικά εξουσιοδοτηθεί από τη Γενική Συνέλευση. Το γεγονός αυτό σε καμία περίπτωση, στα πλαίσια της καλής πίστης, παρά την ενδεχόμενη παραγραφή τους, δεν αναιρεί το δικαίωμα των πελατών να διεκδικήσουν νόμιμα τα ποσά αυτά.
Γ. Από την σύσταση της εταιρίας μέχρι το έτος 1997 δημιουργήθηκαν υποχρεώσεις της εταιρίας προς συνεργάτες οι οποίοι διέκοψαν τη συνεργασία με την εταιρία. Οι υποχρεώσεις αυτές ανήλθαν στο ποσό των δρχ. 47.100.829 και προέρχονται από προμήθειες οι οποίες αναλογούν σε εισπραχθέντα ασφάλιστρα για συμβόλαια που εκδόθηκαν με τη μεσολάβησή τους, τα οποία εισπράχθηκαν μετά τη λύση της συνεργασίας τους. Για τις περιπτώσεις αυτές με βάση συμβατικό όρο δεν καταβάλλονται στους ασφαλιστικούς συνεργάτες προμήθειες. Ως εκ τούτου αποτελούν εν δυνάμει έσοδο της εταιρίας, το οποίο άμεσα και κατά περίπτωση έπρεπε να μεταφέρεται στα αποτελέσματά της, προκειμένου να εξισορροπήσει ισόποση δαπάνη με την οποία επιβαρύνθηκαν τα αποτελέσματα κατά την λογιστικοποίηση των εν λόγω προμηθειών.
Επίσης υποχρεώσεις της εταιρίας από προμήθειες που αναλογούν σε παραγωγή επιτευχθείσα από τραπεζικούς υπαλλήλους του ομίλου, ενώ λογιστικοποιήθηκαν ως υποχρεώσεις με επιβάρυνση των αποτελεσμάτων της εταιρίας, δεν καταβάλλονται, με βάση σχετικές διοικητικές αποφάσεις, αλλά αποτελούν εν δυνάμει έσοδο της εταιρίας το οποίο έπρεπε άμεσα και κατά περίπτωση να μεταφέρεται στα αποτελέσματα αυτής για να εξισορροπήσει την ισόποση δαπάνη με την οποία επιβαρύνθηκαν (τα αποτελέσματα) κατά την λογιστικοποίηση των εν λόγω προμηθειών.
Από τις παραπάνω υποχρεώσεις μεταφέρθηκαν στα αποτελέσματα χρήσης 1998 ως έσοδα δρχ. 34.630.428 και παραμένει υπόλοιπο ποσού δρχ. 12.470.401, που και αυτό με απόφαση του Δ.Σ. και σχετική εξουσιοδότηση της Γενικής Συνέλευσης θα μεταφερθεί προσεχώς στα αποτελέσματα της εταιρίας.
Η παραπάνω αντιμετώπιση των περιπτώσεων Α, Β και Γ αποτελούν συνήθη πρακτική για όλες τις εταιρίες του ασφαλιστικού κλάδου και ευρύτερα αποτελεί συνήθη πρακτική των επιχειρήσεων να μην αναζητούν τους πιστωτές τους και μάλιστα για μικροϋποχρεώσεις προς αυτούς προκειμένου να τους πληρώσουν.
Ο Υπουργός
Γ. ΠΑΠΑΝΤΩΝΙΟΥ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
25. Στην με αριθμό 3467/30-10-00 ερώτηση δόθηκε με το υπ' αριθμ. 1171/23-11-00 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 3467/30-1 0-00, την οποία κατέθεσε στη Βουλή των Ελλήνων η Βουλευτής κ. Έλσα Παπαδημητρίου σχετικά με το Δημοτικό Σχολείο Πόρτο Χελίου Αργολίδας, σας γνωρίζουμε τα εξής:
1. Μετά την αποκέντρωση του Π.Δ.Ε. και την πλήρη εφαρμογή των διατάξεων του ν. 2218/94 όπως συμπληρώθηκε με τις διατάξεις του ν. 2240/94 και κωδικοποιήθηκαν με το π.δ. 30/1996, οι Νομαρχιακές Αυτοδιοικήσεις έχουν την αρμοδιότητα για την επιλογή και απόκτηση οικοπεδικών εκτάσεων, τον προγραμματισμό, την μελέτη, την κατασκευή και την επίβλεψη των έργων σχολικής στέγης, τα οποία χρηματοδοτούνται από το ΠΕΠ (ΣΑΝΑ 2).
Το ΥΠ.Ε.Π.Θ. επιχορηγεί ετησίως επικουρικά τις Νομαρχιακές Αυτοδιοικήσεις από το Εθνικό Π.Δ.Ε., συνολικά, για οικόπεδα, κατασκευές και στους Ο.Τ Α. για επισκευές χωρίς περαιτέρω παρέμβαση στην κατανομή των πιστώσεων μέσα στο Νομό.
Οι ΟΤΑ και η Νομαρχιακή Αυτοδιοίκηση Αργολίδας θα πρέπει να συμπεριλάβουν στο πρόγραμμά τους, τις απαιτούμενες επισκευές των υπαρχόντων σχολικών κτιρίων, την αποπεράτωση εκτελουμένων έργων και την κατασκευή νέων εκπαιδευτηρίων. Το ΥΠΕΠΘ από την πλευρά του και σύμφωνα με την ΣΤ1/3624/9-12-99 εγκύκλιο που έχει αποστείλει προς όλες τις Ν.Α. της χώρας, θα προσπαθήσει, για την κατά το δυνατόν επιβοηθητική χρηματοδότηση, προκειμένου να υπάρξει η δυνατότητα της απρόσκοπτης συνέχισης των έργων για την βελτίωση της υλικοτεχνικής υποδομής της ΑΙθμιας Εκπ/σης του Ν. Αργολίδας.
2. Ειδικότερα σε ότι αφορά το Δημοτικό Σχολείο Πορτοχελίου, όπως μας γνωστοποίησε η ΔΙνση Σχεδιασμού και Προγραμματισμού της Ν.Α. Αργολίδας:
α. Με την αριθμ. 252/27-10-2000 απόφαση της Νομαρχιακής Επιτροπής Αργολίδας εγκρίθηκε η απ' ευθείας μίσθωση οικήματος για την στέγαση δύο τμημάτων του 6/θέσιου Δημοτικού Σχολείου Πορτοχελίου σύμφωνα με τις διατάξεις του άρθρου 16 του π.δ. 242/1996.
β. Έχει ενταχθεί στο πρόγραμμα ΕΠΤΑ το έργο "προσθήκη μιας αίθουσας - επισκευές στο Δημοτικό σχολείο Πορτοχελίου" το οποίο βρίσκεται στη φάση της δημοπράτησης, προϋπολογισμού 17 εκατομμυρίων.
γ. Σχετικά με την αναφερομένη στην ερώτηση της κας. Βουλευτού κατατεθειμένης μελέτης στις υπηρεσίες της Νομαρχίας "για την προσθήκη 3 αιθουσών στο Δημοτικό Σχολείο Πορτοχελίου", μετά από επικοινωνία με το Δήμο Κρανιδίου και την Διεύθυνση Πρωτοβάθμιας Εκπαίδευσης, διαπιστώσαμε ότι έχει υποβληθεί σχετικός φάκελος την 19/10/2000 από τον Δ/ντή του Δημοτικού Σχολείου Πορτοχελίου στην Δ/νση Πρωτοβάθμιας Εκπαίδευσης Αργολίδας, με φωτ/φα αρχιτεκτονικών σχεδίων, από ιδιώτη μηχανικό και με δική του πρωτοβουλία χωρίς οικοδομική άδεια και χωρίς οικονομοτεχνική μελέτη.
Τέλος σας γνωστοποιούμε ότι η αρμόδια Δ/νση Π.Ε. προσέλαβε αναπληρώτρια δασκάλα στις 19-10-2000 η οποία ήδη εργάζεται στο σχολείο και η διχοτόμηση της Α΄ τάξης σε 2 τμήματα έγινε με απόφαση του συλλόγου διδασκόντων του σχολείου και μετά από συνεργασία που είχαν με το σχολικό σύμβουλο.
Ο Υφυπουργός
ΦΙΛΙΠΠΟΣ ΠΕΤΣΑΛΝΙΚΟΣ"
26. Στις με αριθμό 3480/31-10-00 και 3489/31-10-00 ερωτήσεις δόθηκε με το υπ΄ αριθμ. 905/23-11-00 έγγραφο από το Υπουργό Δημόσιας Τάξης η ακόλουθη απάντηση:
"Σε απάντηση των ερωτήσεων, 3480/31-10-2000 και 3489/31-10-2000 που κατέθεσαν οι Βουλευτές κ. Π. Φουντουκίδου και κ. Π.Ψωμιάδης, σας γνωρίζουμε ότι οι αποδοχές των αστυνομικών ρυθμίζονται από τις διατάξεις, που αφορούν το ενιαίο μισθολόγιο του προσωπικού των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος.
Από τις διατάξεις αυτές δεν προβλέπεται η χορήγηση επιδόματος ανθυγιεινής εργασίας, αλλά στο ανωτέρω προσωπικό χορηγείται επίδομα ειδικής απασχόλησης, λόγω των ιδιαίτερων συνθηκών εργασίας του, ενώ πρέπει να τονισθεί ότι χορήγηση τροχονόμους και γενικότερα στους αστυνομικούς επιδομάτων, πέραν των προβλεπομένων, δεν είναι δυνατό να εξετασθεί έξω από το υφιστάμενο νομοθετικό πλαίσιο, αφού κάτι τέτοιο θα ανέτρεπε το ενιαίο μισθολόγιο και την εξομοίωση του προσωπικού που υπάγεται σε αυτό.
Τέλος, πρέπει να επισημάνουμε ότι, με τις πρόσφατες παρεμβάσεις μας στο μισθολόγιο του προσωπικού, επήλθαν σημαντικές βελτιώσεις σε αυτό και αντιμετωπίσθηκαν πάγια αιτήματά του, σύμφωνα και με τις προτάσεις των συνδικαλιστικών τους ενώσεων, ενώ οι προσπάθειές μας προς περαιτέρω βελτίωση θα συνεχισθούν, σε συνεργασία με τα συναρμόδια Υπουργεία.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
27. Στην με αριθμό 3484/31-10-00 ερώτηση / ΑΚΕ 408 δόθηκε με το υπ' αριθμ. 17006/24-11-00 έγγραφο από τον Υπουργό Ανάπτυξης η ακόλουθη απάντηση:
"Απαντώντας στην ερώτηση /ΑΚΕ 3484/408/31-10-2000 που κατέθεσε στη Βουλή των Ελλήνων ο Βουλευτής κ. Δ. Κωστόπουλος, σας διαβιβάζουμε το υπ' αριθμ. ΓΓΔ/3205/22-11-2000 έγγραφο της Δημόσιας Επιχείρησης Ηλεκτρισμού (ΔΕΗ) με το οποίο δίδεται απάντηση στα θιγόμενα στην ανωτέρω ερώτηση και ΑΚΕ θέματα.
Ο Υπουργός
ΝΙΚΟΣ ΧΡΙΣΤΟΔΟΥΛΑΚΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
28. Στην με αριθμό 3485/31-10-00 ερώτηση δόθηκε με το υπ' αριθμ. 26328/22-11-00 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης, με αριθμό 3485/31-10-2000, που κατέθεσε στη Βουλή ο Βουλευτής κ. Γεώργιος Καρατζαφέρης και όσον αφορά σε θέματα αρμοδιότητας του Υπουργείου μας, σας γνωρίζουμε τα εξής:
Η Πολιτεία, στα πλαίσια της πολιτικής της υπέρ των πολυτέκνων, έχει θεσπίσει σειρά ευεργετικών διατάξεων που ευνοούν την είσοδο αυτών και των τέκνων τους στο δημόσιο και ευρύτερο δημόσιο τομέα.
Συγκεκριμένα, οι πολύτεκνοι και τα τέκνα πολυτέκνων μπορούν να προσληφθούν ως τακτικό προσωπικό σε φορείς του δημόσιου και ευρύτερου δημόσιου τομέα, βάσει των παρακάτω ευνοϊκών ρυθμίσεων.
Κατά τα οριζόμενα α) στην παρ.6 του άρθρου 14 του ν. 2190/94, όπως συμπληρώθηκε με την παρ. 10 του άρθρου 1 του ν. 2527/1997, ποσοστό 20% των προκηρυσσομένων θέσεων τακτικού προσωπικού και με σύμβαση εργασίας ιδιωτικού δικαίου αορίστου χρόνου των κατηγοριών ΠΕ, ΤΕ και ΔΕ, κατά νομαρχία, φορέα και κλάδο ή ειδικότητα, καλύπτονται από πολύτεκνους και τέκνα αυτών και β) στην παρ. 8 του άρθρου 18 του ν. 2190/94, όπως ισχύει, ποσοστό 25% των εκάστοτε προκηρυσσομένων θέσεων Υ.Ε όλων των ειδικοτήτων καλύπτεται από υποψήφιους που έχουν τρία ανήλικα τέκνα και άνω, ενώ, παράλληλα, ποσοστό επίσης 25% των εκάστοτε προκηρυσσομένων θέσεων ΥΕ όλων των ειδικοτήτων καλύπτεται από τέκνα πολύτεκνων οικογενειών.
Επιπροσθέτως, σύμφωνα με τα οριζόμενα στο ν. 2643/98 (άρθρο 3 παρ. 1 και 2) οι δημόσιες υπηρεσίες, τα νομικά πρόσωπα δημοσίου δικαίου και οι οργανισμοί τοπικής αυτοδιοίκησης (ΟΤΑ), κάθε βαθμίδας, υποχρεούνται να διορίζουν ή να προσλαμβάνουν πρόσωπα προστατευόμενα από το άρθρο 1 του ίδιου νόμου, όπου συμπεριλαμβάνονται και πολύτεκνοι γονείς με τέσσερα τέκνα και άνω, ένα από τα τέκνα πολύτεκνης οικογένειας και ο επιζών ή άγαμος γονέας τριών ανήλικων τέκνων, χωρίς να απαιτείται συμμετοχή σε διαδικασίες διαγωνισμού ή επιλογής, σε θέσεις που αντιστοιχούν στο πέντε τοις εκατό (5%) των θέσεων που προκηρύσσονται κάθε φορά.
Όσον αφορά στο προσωπικό με σχέση εργασίας ιδιωτικού δικαίου ορισμένου χρόνου και κατά τα οριζόμενα στο άρθρο 21 του ν. 2190/94, όπως ισχύει, στην πρώτη κατηγορία κατάταξης των υποψηφίων, στην οποία αντιστοιχεί ποσοστό 20% των εκάστοτε προκηρυσσομένων θέσεων, περιλαμβάνονται οι έχοντες ανήλικα τέκνα, προτασσομένου αυτού που έχει τα περισσότερα (συνεπώς, κατεξοχήν ευνοούνται οι πολύτεκνοι γονείς), Ενώ στη δεύτερη κατηγορία στην οποία αντιστοιχεί επίσης ποσοστό 20% των εκάστοτε προκηρυσσομένων θέσεων, περιλαμβάνονται τα τέκνα πολύτεκνης οικογένειας, ηλικίας μέχρι 25 ετών, προηγουμένου μεταξύ αυτών του υποψηφίου που ανήκει στην πολυμελέστερη από άποψη τέκνων οικογένεια.
Για τα λοιπά θέματα, αρμόδιο να απαντήσει Είναι το Υπουργείο Οικονομικών, στο οποίο θα διαβιβάσουμε την ερώτηση.
Ο Υφυπουργός
ΛΕΩΝΙΔΑΣ Γ. ΤΖΑΝΗΣ"
29. Στην με αριθμό 3491/31-10-00 ερώτηση/ΑΚΕ 409 δόθηκε με το υπ' αριθμ. 609/24-11-00 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην 3491/409/2000 ερώτηση/ΑΚΕ, που κατατέθηκε στη Βουλή από το Βουλευτή κ. Α. Λιάσκο, για τα θιγόμενα σ΄ αυτή θέματα, σας πληροφορούμε τα εξής:
Ο Οργανισμός Απασχόλησης Εργατικού Δυναμικού (ΟΑΕΔ) κατ' έτος εφαρμόζει προγράμματα επιχειρήσεων για την απασχόληση ανέργων και προγράμματα επιχορήγησης νέων ελεύθερων επαγγελματιών και επιδιώκει τη μετατροπή παθητικών πολιτικών απασχόλησης σε ενεργητικές.
Από τα στοιχεία της αρμόδιας Υπηρεσίας του Υπουργείου μας προκύπτει ότι κατά το α΄ επτάμηνο έτους 2000 έχουν διατεθεί για την υλοποίηση των ως άνω προγραμμάτων σε όλη την Επικράτεια τα εξής ποσά:
- Ν.Θ.Ε: 20.101.364.000 δρχ.
- Ν.Ε.Ε.: 14.515.409.000 δρχ.
- STAGE 12.591.645.694 δρχ.
Ειδικότερα στο Νομό Εύβοιας διατέθηκαν:
- Για το πρόγραμμα Ν.Θ.Ε.: 415.652.454 δρχ.
- Για το πρόγραμμα Ν.Ε.Ε.: 312.200.000 δρχ.
.- Για το πρόγραμμα STAGE 252.787.000 δρχ.
α) Στο πρόγραμμα των Ολοκληρωμένων Παρεμβάσεων στο Νομό Εύβοιας έχουν υποβάλει αίτηση μέχρι σήμερα 418 επιχειρήσεις για 664 θέσεις εργασίας, ενώ 80 άτομα ενδιαφέρθηκαν να ανοίξουν τη δική τους επιχείρηση.
β) Στο πρόγραμμα Ν.Θ. Ε. έχουν υποβάλει αίτηση 590 επιχειρήσεις και δημιουργήθηκαν 621 θέσεις εργασίας.
γ) Στο πρόγραμμα Ν.Ε.Ε. έχουν υποβληθεί 231 αιτήσεις και έχουν υπαχθεί 93 επαγγελματίες.
δ) Με το πρόγραμμα STAGE τοποθετήθηκαν 552 άτομα σε επιχειρήσεις του Νομού.
Οι ειδικότητες που ζητήθηκαν από επιχειρήσεις του Ν. Εύβοιας είναι αυτές των υπαλλήλων γραφείου, χειριστών Η/Υ, τεχνιτών, κλπ.
Οι δραστηριότητες των ανέργων που δημιούργησαν δική τους επιχείρηση βάσει του προγράμματος των Ολοκληρωμένων Παρεμβάσεων έχουν ως εξής:
Πρόγραμμα Ν.Ε.Ε. Ολοκληρωμένες Παρεμβάσεις
1 Παιδικός Σταθμός 3 Φροντιστήρια
1 Βιβλιοπωλείο 1 Γκαράζ
1 Καφετερία 2 Εμπορίου
1 Γραφείο διακόσμησης χώρου 1 Κομμωτήριο
1 Επιχείρηση τυποποίησης αγροτικών 1 Ψυκτικός
προϊόντων 10 Ψησταριές
2 Ανθοπωλεία 2 Ασφαλιστικό γραφείο
1 Ζαχαροπλαστείο 2 Λογιστικά γραφεία
1 Οδοντοτεχνίτης 1 Περίπτερο
1 Γραφείο Τέχνης 2 Αρτοποιία
2 Ινστιτούτα ρεφλεξιολογίας-μασάζ 2 Μεταλλικές κατασκευές
2 Επιχειρήσεις Συμβούλων 2 Καφετέριες
6 Βιοτεχνίες εργόχειρων
1 Κυλικείο
1 Στιλβωτήριο επίπλων
1 Φωτοτυπείο
1 Υδραυλικός
1 Παραγωγή πάγου
Όσον αφορά στην κάλυψη των θέσεων, σας γνωρίζουμε τα εξής:
Οι επιχειρήσεις που επιθυμούν να ενταχθούν στο ττρόγραμμα Ν.Θ.Ε., καθώς και οι άνεργοι που θα δημιουργήσουν δική τους εττιχείρηση και επιθυμούν να ενταχθούν στο ττρόγραμμα Ν.Ε.Ε. πρέπει να υττοβάλλουν την αίτησή τους μέχρι 30/11/2000.
Το Πρόγραμμα Ολοκληρωμένης Παρέμβασης θα λήξει με την κάλυψη των 3.000 προβλεπόμενων θέσεων. Συνεπώς δεν υπάρχει περίπτωση διάθεσης των θέσεων, όπως αναφέρεται στην ερώτηση, δεδομένου ότι το πρόγραμμα θα συνεχίσει να εφαρμόζεται και το 2001 μέχρι να καλυφθούν οι θέσεις, όπως προαναφέρθηκε.
Σχετικά με το θέμα ελέγχου σας πληροφορούμε ότι οι αρμόδιες Υπηρεσίες του ΟΑΕΔ διενεργούν επιτόπιους ελέγχους α) Επιχειρήσεων που έχουν υπαχθεί στο πρόγραμμα επιχορήγησης επιχειρήσεων για την απασχόληση ανέργων
β) Επαγγελματιών που έχουν υπαχθεί στο πρόγραμμα επιχορήγησης νέων ελευθέρων επαγγελματιών δημιουργώντας δική τους Επιχείρηση.
Οι έλεγχοι διενεργούνται πάντα σύμφωνα με τις διατάξεις των σχετικών Υπουργικών Αποφάσεων με τις οποίες εγκρίνονται τα προγράμματα. Για το έτος 2000 εφαρμόζονται οι διατάξεις της 30236/10-3-2000 Υ.Α.
Σε περίπτωση που από τον έλεγχο διαπιστωθεί ότι τηρούνται οι προϋποθέσεις υπαγωγής στο πρόγραμμα ή της καταβολής επιχορήγησης οι Υπηρεσίες προβαίνουν στην έκδοση εγκριτικών αποφάσεων χωρίς καμία διάκριση.
Τα αιτούμενα στοιχεία (ονομαστικές καταστάσεις ασκουμένων και επιχειρήσεων κλπ) θα αποσταλούν στη Βουλή εφ' όσον τούτο εγκριθεί από την Αρχή Προστασίας Προσωπικών Δεδομένων σύμφωνα με τις διατάξεις του νόμου 2472/97, προς την οποία εστάλη σχετικό ερώτημα εκ μέρους του ΟΑΕΔ.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ"
30. Στην με αριθμό 3495/31-10-00 ερώτηση δόθηκε με το υπ' αριθμ. 481/24-11-00 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 3495/31-10-2000 που κατέθεσε στη Βουλή η Βουλευτής κα Ζέττα Μακρή, παρακαλούμε να πληροφορήσετε την κα Βουλευτή σύμφωνα με τα στοιχεία της ΕΥ ΔΕ/ΠΑΘΕ ότι για όλα τα εκτελούμενα έργα του αυτοκινητοδρόμου ΠΑΘΕ στο Νομό Μαγνησίας εξασφαλίσθηκαν οι απαιτούμενες πιστώσεις για την καταβολή των αποζημιώσεων που αφορούν επιτάξεις και συντέλεση των απαλλοτριώσεων συνολικού ποσού 4.030.000 δρχ. και εντός των άμεσων προσεχών ημερών θα καταβληθούν στους δικαιούχους.
Η σχετική προέγκριση του Υφυπουργού Εθνικής Οικονομίας για τη χρηματοδότηση των παραπάνω αποζημιώσεων έγινε με την απόφασή του 35732/ΔΕ-Β173/10.10.2000.
Ο Υπουργός
Κ. ΛΑΛΙΩΤΗΣ"
31. Στην με αριθμό 3695/7-10-00 ερώτηση δόθηκε με το υπ' αριθμ. 2194/24-11-00 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σχετικά με την ερώτηση 3695/7-10-2000 της Βουλευτού κας Παρθένας Φουντουκίδου, σας γνωρίζουμε τα παρακάτω:
Το θέμα του ανατοκισμού τόκων δανείων, το οποίο εξελίχθηκε σε μείζον πρόβλημα προέκυψε από τον συνδυασμό των υψηλών επιτοκίων του παρελθόντος και την συχνότητα ανατοκισμού τόκων δανείων. Σύμφωνα με την απόφαση 289/198Ο της Νομισματικής Επιτροπής - οπότε άρχισε και το πρόβλημα- ο ανατοκισμός των οφειλομένων προς τις Τράπεζες τόκων μπορούσε να γίνεται από την πρώτη ημέρα καθυστέρησης χωρίς οιονδήποτε χρονικό ή άλλο περιορισμό.
Επειδή το πρόβλημα αυτό είχε λάβει τεράστιες διαστάσεις, με το άρθρο 12 του ν. 2601/1998 θεσπίστηκε εξαμηνιαία περίοδος ανατοκισμού των σε καθυστέρηση τόκων. Εφεξής δηλαδή ο ανατοκισμός δεν είναι δυνατόν να υπολογίζεται σε χρόνο μικρότερο των έξι μηνών Η ανωτέρω νομοθετική ρύθμιση δεν έθιγε καταστάσεις που διαμορφώθηκαν πριν την ισχύ του Νόμου βάσει τραπεζικών συμβάσεων μεταξύ Τραπεζών-δανειοληπτών με εξαίρεση τα στεγαστικά δάνεια και τις πιστωτικές κάρτες. 
Στη συνέχεια η Κυβέρνηση με εγκύκλιό της προς τις Τράπεζες ζήτησε από αυτές να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλαιοποίηση τόκων εξ ανατοκισμού σε χρονικά διαστήματα μικρότερα του εξαμήνου.
Το πρόβλημα εξακολουθούσε να υφίασταται και ο κύριος λόγος ήταν ότι η ανωτέρω νομοθετική διάταξη δεν ρύθμιζε παλαιότερα χρέη.
Με την τελευταία νομοθετική ρύθμιση που προβλέπει ο ν. 2789/2000 γίνεται μία καλή προσπάθεια να επιλυθούν προβλήματα και καταστάσεις που διαμορφώθηκαν στο παρελθόν. Έτσι προβλέπεται ότι η οφειλή ενός παλαιού δανείου (έως 15-4-1998) να μην υπερβαίνει: α) το τετραπλάσιο για τα δάνεια μέχρι 31-12-1985 β) το τριπλάσιο για δάνεια από 1-1-1986 έως 31-12-1990 γ) το διπλάσιο για δάνεια από 1-1-1991 έως 15-4-1998. Το παραπάνω πολλαπλάσιο υπολογίζεται επί της απαίτησης της Τράπεζας όπως αυτή έχει διαμορφωθεί κατά το χρόνο καταγγελίας της σύμβασης ή σε περιπτώσεις αλληλόχρεων λογαριασμών κατά το χρόνο οριστικού κλεισίματος των λογαριασμών. Για οφειλές δε από συμβάσεις δανείων στη βάση υπολογισμού ως ανωτέρω δεν περιλαμβάνονται τόκοι από ανατοκισμό. Η ρύθμιση περιλαμβάνει όλους όσους έχουν αρύθμιστες οφειλές στις Τράπεζες και ισχύει για όλες τις κατηγορίες δανείων (επιχειρηματικά, καταναλωτικά, πιστωτικές κάρτες και αγροτικά). Για όσος δεν κάνουν χρήση της ρύθμισης οι πλειστηριασμοί παγώνουν μέχρι τέλος Οκτωβρίου 2000.
Ήδη τα πιστωτικά ιδρύματα της Χώρας έχουν εκδόσει σχετικές εγκυκλίους για την εφαρμογή του νόμου και όπως μας ενημέρωσε η Ένωση Ελληνικών Τραπεζών από τα 22 πιστωτικά ιδρύματα μέλη της Ένωσης, τα 13 δεν είχαν δεχθεί αιτήσεις τουλάχιστον, μέχρι το τέλος Αυγούστου ενώ από τα 9 η εξέταση των αιτήσεων συνεχίζεται.
Οι Τράπεζες εφαρμόζουν την προθεσμία των 90 ημερών που ορίζει η διάταξη του εδαφίου α της παραγράφου 4 του ν. 2789/2000.
Σύμφωνα με πρόσφατα στοιχεία της Ένωσης Ελληνικών Τραπεζών στα πιστωτικά ιδρύματα της Χώρας έχουν συνολικά 13433 περίπου αιτήσεις. Από αυτές 12.300 αιτήσεις αφορούν την Αγροτική Τράπεζα, όπου ισχύει ειδικό ευνοϊκό καθεστώς. Στην περίπτωση της ΑΤΕ οι αιτήσεις αφού εξετασθούγ επαναστέλονται στους ενδιαφερόμενους, για να επιλέξουν τελικά είτε τον εν λόγω νόμο, είτε παλαιότερή τους ρύθμιση.
Από τις υπόλοιπες 1133 αιτήσεις το 75% έχει ήδη εξετασθεί και έχουν γίνει ρυθμίσεις για ένα συνολικό ποσό της τάξεως των είκοσι έξι δισεκατομμυρίων δραχμών.
Κατόπιν των ανωτέρω είναι εμφανές ότι στο μικρό διάστημα της εφαρμογής του νόμου 2789/2000 είναι φυσικό να μην μπορούν να εξαχθούν οριστικά συμπεράσματα για τη λειτουργία του ούτε να ληφθούν άμεσα δραστικά διορθωτικά μέτρα.
Ωστόσο το Υπουργείο Εθνικής Οικονομίας παρακολουθεί στενά τις εξελίξεις βρίσκεται, σε επαφή με τα πιστωτικά ιδρύματα της Χώρας από τα οποία έχει ήδη ζητήσει με σχετική επιστολή του Γενικού Γραμματέα του ετήσια στοιχεία σχετικά με την αξιολόγηση εφαρμογής του εν λόγω Νόμου.
Ο Υπουργός
ΓΙΑΝΝΟΣ ΠΑΠΑΝΤΩΝΙΟΥ"
32. Στην με αριθμό 3695/7-11-00 ερώτηση δόθηκε με το υπ' αριθμ. 751/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3695/7-11-2000 που κατέθεσε η Βουλευτής κα Π. Φουντουκίδου, για τα θέματα της αρμοδιότητάς μας, σας πληροφορούμε τα εξής:
Η ΑΤΕ με τις εγκυκλίους της 38/15-3-2000 και τις διευκρινιστικές 84/10-5-2000 και 104/22-6-2000 έδωσε εντολή στα Καταστήματά της να δέχονται αιτήσεις και να αναμορφώνουν τις οφειλές των ενδιαφερομένων στις διατάξεις του Νόμου 2789/2000, ο οποίος ρύθμισε νομοθετικά το θέμα των οφειλών από τόκους σε καθυστέρηση.
Επίσης με την εγκύκλιο 84/10-5-2000 έδωσε οδηγίες για τον τρόπο τακτοποίησης της οφειλής που θα διαφορφωθεί μετά την εφαρμογή του Νόμου, που θα μπορεί να εξοφληθεί είτε με εφάπαξ καταβολή ή τμηματικά με νέο δάνειο ρύθμισης.
Μέχρι 31-8-2000 είχαν κατατεθεί στα Καταστήματα της ΑΤΕ 12.368 αιτήσεις υπαγωγής στη ρύθμιση του Νόμου 2789/2000 οι οποίες και εξετάζονται στα πλαίσια των προθεσμιών που ορίζονται από τον ως άνω Νόμο με έγγραφη ενημέρωση των ενδιαφερομένων.
Ειδικά στα Καταστήματα ΑΤΕ Γιαννιστών και Κρύας Βρύσης είχαν κατατεθεί μέχρι 31-8-2000, 240 και 104 αντίστοιχα αιτήσεις οι οποίες και εξετάζονται στα πλαίσια των προθεσμιών του Νόμου.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
33. Στην με αριθμό 3705/7-11-00 ερώτηση δόθηκε με το υπ' αριθμ. 246/23-11-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της ερώτησης 3705/7-11-00 που κατέθεσε στη Βουλή των Ελλήνων ο Βουλευτής κ. Ν. Κατσαρός σχετικά με την έλλειψη δικαστικών υπαλλήλων (γραμματέων) στην Εισαγγελία Πρωτοδικών Λάρισας, σας γνωρίζουμε τα εξής:
Στην Εισαγγελία Πρωτοδικών Λάρισας οι προβλεπόμενες οργανικές θέσεις γραμματέων ανέρχονται σε είκοσι δύο (22) και μέχρι πρόσφατα ήταν κενή μία. Με την υπ' αριθμ. 122617/26-10-00 απόφαση όμως του Υπουργού Δικαιοσύνης διορίστηκε μία υπάλληλος στην ανωτέρω υπηρεσία από τους επιλαχόντες του διαγωνισμού ΑΣΕΠ του έτους 1995 και δεν υπάρχει πλέον κενή θέση.
Το Υπουργείο Δικαιοσύνης, αναγνωρίζοντας την έλλειψη δικαστικών υπαλήλων, προέβη στις απαραίτητες ενέργειες και έχει επιτύχει ήδη την έγκριση από το Υπουργικό Συμβούλιο πλήρωσης 40 ακόμη θέσεων σε όλες τις δικαστικές υπηρεσίες της χώρας εντός του έτους, ενώ έχει ζητήσει την έγκριση πλήρωσης και των υπολοίπων κενών οργανικών θέσεων δικαστικών υπαλλήλων (γραμματέων, επιμελητών, δακτυλογράφων και καθαριστριών) και αναμένει τον ακριβή αριθμό των εγκριθησομένων θέσεων για το 2001. Το θέμα της αύξησης των οργανικών θέσεων για ορισμένες υπηρεσίες θα το αντιμετωπίσει το Υπουργείο σε επόμενο στάδιο, δια της συνολικής ανακατανομής των θέσεων στις δικαστικές υπηρεσίες της χώρας, μετά την πλήρων των πολλών κενών θέσεων που υπάρχουν σήμερα.
Ο Υπουργός
Μ. ΣΤΑΘΟΠΟΥΛΟΣ"
34. Στην με αριθμό 3708/7-11-00 ερώτηση δόθηκε με το υπ' αριθμ. 5377/23-11-00 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Σε απάντηση της ερώτησης 3708/7-11-00 που κατατέθηκε στη Βουλή από το Βουλευτή κ. Γ. Αμπατζόγλου αναφορικά με τη μεταστέγαση των υπηρεσιών του ΙΚΑ Λαμίας, σας γνωρίζουμε ότι το ήδη υπάρχον κτίριο που στεγαζόταν το υποκατάστημα ΙΚΑ Λαμίας είχε κριθεί ακατάλληλο και ανεπαρκές, γι' αυτό το Δ.Σ. του Ιδρύματος με την 231/26/2-9-99 απόφασή του ενέκρινε την προκήρυξη Δημόσιου μειοδοτικού διαγωνισμού για την μίσθωση ενός ή δύο κτιρίων για την στέγαση του ως άνω Υποκαταστήματος.
Στις 22-10-99 διενεργήθηκε διαγωνισμός στον οποίο υποβλήθηκαν πέντε προσφορές, εκ των οποίων απορρίφθηκαν οι τρεις από την Επιτροπή του διαγωνισμού ως εκτός όρων προκήρυξης του διαγωνισμού.
Με την 84/10/23-3-00 απόφαση του Δ.Σ. του ΙΚΑ εγκρίθηκε η μίσθωση του κτιρίου ιδιοκτησίας Ν. Σπυρόπουλου - Μοσχονή για την στέγαση των Υγειονομικών Υπηρεσιών, αντί μηνιαίου μισθώματος 1533 δρχ./τ.μ. και του κτιρίου Νικ. Αρκουμάνη για την στέγαση των Διοικητικών Υπηρεσιών, αντί μηνιαίου μισθώματος 1586δρχ./τ.μ.
Οι άλλες προσφορές που υποβλήθηκαν στο διαγωνισμό προσέφεραν ακίνητα με μηνιαίο μίσθωμα από 1779 - 2517 δρχ./τ.μ. Επομένως τα μισθώματα των εγκριθέντων κτιρίων ήταν πολύ χαμηλότερα.
Ο διαγωνισμός αφορούσε μίσθωση ή ενός κτιρίου για τη στέγαση όλων των Υπηρεσιών, ή δύο κτιρίων για τη χωριστή στέγαση των Διοικητικών και Υγειονομικών Υπηρεσιών, για να υπάρχει δυνατότητα υποβολής περισσότερων προσφορών, δεδομένου ότι η εξεύρεση ενός κτιρίου συνολικής επιφάνειας 3000 τ.μ. περίπου ήταν πολύ δύσκολη.
Τα νέα κτίρια, διαμορφώθηκαν με δαπάνες των ιδιοκτητών, σύμφωνα με τα σχέδια, την τεχνική περιγραφή και την ηλεκτρομηχανολογική μελέτη της υπηρεσίας του ΙΚΑ και θα εξυπηρετήσουν πλήρως τις στεγαστικές ανάγκες των Υπηρεσιών.
Τα εν λόγω κτίρια βρίσκονται πολύ κοντά μεταξύ τους, και το πέρασμα των ασφαλισμένων από το ένα κτίριο στο άλλο δεν κρίνεται επικίνδυνο, δεδομένου ότι υπάρχει φωτεινός σηματοδότης σε πολύ μικρή απόσταση.
Επειδή δε το σημείο που βρίσκονται δεν θεωρείται εμπορικό, η στάθμευση των αυτοκινήτων είναι εύκολη, σε παραδρόμους, αλλά και σε χώρους της Έκθεσης της πόλης που απέχουν 50μ. περίπου, εν αντιθέσει με το ήδη υπάρχον κτίριο, το οποίο λόγω της θέσης του η στάθμεση ήταν αδύνατη.
Τα νεομισθωμένα οικήματα δεν είναι κεντρικά, είναι όμως πολύ κοντά στο κέντρο της πόλης και απέχουν μόνο 500 μ. περίπου απ΄αυτό, είναι δε γνωστό ότι πολλές Υπηρεσίες, λόγω μη εξεύρεσης κεντρικών κτιρίων, έχουν ήδη μεταφερθεί σε κτίρια εκτός κέντρου (Εφετείο Λαμίας, η ΔΕΥΑΛ, ΔΕΗ κλπ.).
Με την μίσθωση του δύο κτιρίων θ' αναπτυχθούν οι Υπηρεσίες, θα λειτουργήσουν νέες ειδικότητες Ιατρών, θα συμπληρωθούν οι ήδη υπάρχουσες και θα εφαρμοσθεί το Ολοκληρωμένο Πληροφοριακό Σύστημα.
Στο ισόγειο του κτιρίου των Υγειονομικών Υπηρεσιών το οποίο έχει ήδη διαμορφωθεί κατάλληλα θα λειτουργήσει το Ακτινολογικό Εργαστήριο μετά την παραλαβή του νέου εξοπλισμού.
Το ΙΚΑ έχει καταρτίσει ένα εκτεταμένο οικοδομικό πρόγραμμα, το οποίο προβλέπει μεταξύ άλλων την αγορά οικοπέδων για τη στέγαση των Υπηρεσιών του ανά την Ελλάδα, δίνοντας προτεραιότητα στις περιοχές που αντιμετωπίζουν τα οξύτερα στεγαστικά προβλήματα.
Το Υποκατάτημα ΙΚΑ Λαμίας είναι μεταξύ των μονάδων του Ιδρύματος για τις οποίες σύντομα θα ξεκινήσουν οι διαδικασίες αναζήτησης οικοπέδου.
Το Ίδρυμα επιθυμεί να επιλύσει οριστικά το στεγαστικό πρόβλημα του εν λόγω υποκαταστήματος και για το λόγο αυτό έχει ζητήσει από το Υπουργείο Γεωργίας τη δωρεάν παραχώρηση οικοπέδου που βρίσκεται στην επέκταση του Σχεδίου Πόλεως Λαμίας, χωρίς όμως μέχρι σήμερα να υπάρχει απάντηση.
Ο Υφυπουργός
Ν. ΦΑΡΜΑΚΗΣ"
35. Στην με αριθμό 3717/7-11-00 ερώτηση δόθηκε με το υπ' αριθμ. 753/22-11-00 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 3717/7-11-00 που κατέθεσε ο Βουλευτής κ. Η. Δ. Καλλιώρας, σας πληροφορούμε τα εξής:
Το π.δ. 283/89 αποτελεί το πλαίσιο με βάση το οποίο οι Συνεταιριστικές Οργανώσεις ή Σ.Ε. αναθέτουν σε εργοληπτικές επιχειρήσεις, υλοποιούν και παραλαμβάνουν τα πάσης φύσεως τεχνικά έργα που εκτελούν.
Η επιτροπή που προβλέπεται στο άρθρο 43 του εν λόγω διατάγματος εκτελεί για την Συνεταιριστική Οργάνωση ή τη Σ.Ε. την ποσοτική και ποιοτική παραλαβή των έργων και δεν υφίσταται θέμα υποκατάστασης της επιτροπής αυτής από άλλο ανάλογο όργανο του Υπ. Γεωργίας. Οι περιφερειακές δασικές υπηρεσίες έχουν τη δυνατότητα για τα χρηματοδοτούμενα έργα και όταν αυτό κρίνεται αναγκαίο, να ελέγχουν τα τεύχη δημοπράτησης (άρθρο 16 παρ. 2 π.δ. 283/89) καθώς επίσης και να συμμετέχουν στην επιτροπή παραλαβής του άρθρου 43, με εκπρόσωπό τους (άρθρο 43 παρ. 5 του π.δ. 283/89).
Η δυνατότητα που παρέχεται από τις διατάξεις του π.δ. 283/89, να συμμετέχει δηλαδή εκπρόσωπος του Υπ. Γεωργίας στην επιτροπή παραλαβής του άρθρου 43 του π.δ. 243/89, έχει ιδιαίτερη σημασία κυρίως για τα έργα τα οποία εκτελούνται στα πλαίσια προγραμμάτων του Υπ. Γεωργίας τα οποία συγχρηματοδοτούνται από την Ε.Ε. Στην περίπτωση αυτή με τη συμμετοχή εκπροσώπου της υπηρεσίας στην επιτροπή παραλαβής του άρθρου 43, ελαχιστοποιείται η πιθανότητα εμφάνισης διαφορών σε επιμετρικά ή άλλα στοιχεία και ουσιαστικά επιταχύνεται η διαδικασία ελέγχου του φακέλου της επένδυσης (στα πλαίσια των Κανονισμών της Ε.Ε.) προκειμένου να καταβάλλονται έγκαιρα οι χρηματοδοτήσεις στους δικαιούχους.
Κατ' αντιστοιχία με τα ανωτέρω σημειώνουμε ότι, για να ενταχθούν τα ιδιωτικά έργα που εκτελούν οι Σ.Ο. ή Σ.Ε. σε πρόγραμμα του Υπ. Γεωργίας που συγχρηματοδοτούνται από την Ε.Ε. (π.χ. Καν. 2080/92), ακολουθείται συγκεκριμένη διαδικασία, τηρούνται προκαθορισμένοι όροι και υποχρεώσεις από πλευράς δικαιούχων της ενίσχυσης και ελέγχεται η εκτέλεση του φυσικού αντικειμένου των έργων, προκειμένου να καταβάλλονται οι πριμοδοτήσεις.
Η ανωτέρω διαδικασία (καθορισμός όρων και προϋποθέσεων, δικαιολογητικών κα τρόπου πληρωμής των δικαιούχων, ελεγκτική διαδικασία κλπ.), δεν έρχεται σε ουδεμία αντίθεση με τα προαναφερθέντα σχετικά με την εφαρμογή του π.δ. 283/89 και επιπλέον είναι προσδιορισμένη με ακρίβεια στις εφαρμοστικές εγκύκλιες διαταγές των Κανονισμών και έχει γίνει αποδεκτή από τους δικαιούχους.
Οι έλεγχοι που εφαρμόζονται στα ανωτέρω πλαίσια από τις υπηρεσίες, προκειμένου να καταβληθεί από το Υπ. Γεωργίας το καθοριζόμενο ποσοστό πριμοδότησης για κάθε συγχρηματοδοτούμενο έργο, δεν σχετίζονται με την παραλαβή των έργων από την επιτροπή του άρθρου 43 του π.δ. 283/89, η οποία όπως προαναφέραμε παραλαμβάνει τα έργα για την Σ.Ο. ή τη Σ.Ε. και η λειτουργία τους αφορά αποκλειστικά τις Σ.Ο. κα τη σχέση τους με τους εκάστοτε προμηθευτές ή τους αναδόχους των έργων που εκτελούνται από αυτές.
Με βάση τα ανωτέρω δεν τίθεται θέμα δυσλειτουργίας του πλαισίου ελέγχων που εφαρμόζεται στα πλαίσια Κανονισμών σε σχέση πάντα με το πλαίσιο ανάθεσης και παραλαβής των έργων από τις Σ.Ο. ή Σ.Ε.
Τέλος επισημαίνουμε ότι είναι αναγκαίο να εφαρμόζονται οι διατάξεις του π.δ. 283/89 και κυρίως η ανελαστική υποχρέση των Σ.Ο. να διαθέτουν κατάλληλη τεχνική υπηρεσία προκειμένου να αναλαμβάνουν και εκτελούν έργα, όπως προβλέπεται στο άρθρο 45 αυτού, αλλά και επιπροσθέτως να κατανοήσουν οι διοικήσεις των Σ.Ο. το πλαίσιο και τη διαδικασία χρηματοδότησης των έργων και την ανάγκη συνεργασίας τους με τις Περιφερειακές Δασικές Υπηρεσίες για τη διευθέτηση των όποιων προβλημάτων παρουσιάζονται.
Ο Υφυπουργός
Φ. ΧΑΤΖΗΜΙΧΑΛΗΣ"
36. Στην με αριθμό 3724/8-11-00 ερώτηση δόθηκε με το υπ' αριθμ. 756/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3724/8-11-00 που κατέθεσαν οι Βουλευτές κύριοι Ρ. Σπυρόπουλος και Δ. Κωστόπουλος, σας γνωρίζουμε τα εξής:
Από τη Δ/νση Γεωργίας Ν.Α. Αρκαδίας ερευνάται το θέμα των ζημιών στην ελαιοπαραγωγή από ξηρασία, προκειμένου να διαπιστωθεί η έκταση και το ύψος των ζημιών. Στη συνέχεια και εφ΄ όσον οι ζημιές είναι σοβαρές, η ανωτέρω Δ/νση θα στείλει το Υπ. Γεωργίας τα σχετικά στοιχεία, προκειμένου να εξεταστεί η δυνατότητα και αναγκαιότητα λήψης μέτρων υπέρ των ζημιωθέντων παραγωγών.
Ο Υπουργός
Γ. ΑΝΩΜΕΡΙΤΗΣ"
37. Στην με αριθμό 3726/8-11-00 ερώτηση δόθηκε με το υπ' αριθμ. 758/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3726/8-11-00 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής:
Στις 4-5-00 η Ευρωπαϊκή Επιτροπή απηύθυνε την Απόφαση Ε (2000) 686 στην Ελλάδα. Η απόφαση αυτή περιέχει την εκτίμηση της Επιτροπής ως προς το αν ορισμένες διατάξεις των ν. 2008/92, ν. 2198/94, ν. 2237/94 και η ΠΔ/ΤΕ 1620/5-10-00 αποτελούν κρατικές ενισχύσεις.
Με το ν. 2008/92 ('Αρθρο 32) που έφερε στη Βουλή η τότε Κυβέρνηση, το Ελληνικό Δημόσιο ανέλαβε να καλύψει συγκεκριμένα χρέη των συνεταιριστικών οργανώσεων προς την ΑΤΕ. Τα χρέη είχαν δημιουργηθεί είτε λόγω αδυναμίας πληρωμής εξαιτίας φυσικών καταστροφών (π.χ. θεομηνίες, καταστροφής από Τσερνομπίλ) είτε της άσκησης κοινωνικής πολιτικής εκ μέρους των συνεταιρισμών για λογαριασμό του Κράτους. Στη συνέχεια ο ν. 2198/94 ('Αρθρο 19) αντικατέστησε το 'Αρθρο 32 του ν. 2008/92, με σκοπό να καλύψει τόκους επί των χρεών των συνεταιρισμών προς την ΑΤΕ, που καλύπτονταν από τις διατάξεις του ν. 2008/92, για την ίδια αιτία.
Επίσης, με το ν. 2237/94 ('Αρθρο 5), το Ελληνικό Δημόσιο έδινε την ευχέρεια στην ΑΤΕ να ρυθμίσει τα χρέη των αγροτικών συνεταιρισμών, παρέχοντας κάποιες κατευθυντήριες γραμμές. Τον ίδιο στόχο εξυπηρετούσε και η ΠΔ/ΤΕ 1620/5-10-89, η οποία έδινε οδηγίες στα πιστωτικά ιδρύματα της χώρας για τη ρύθμιση χρεών οφειλετών τους. Βάσει αυτού του νομοθετικού πλαισίου, η ΑΤΕ ρύθμισε μια σειρά χρεών των συνεταιρισμών.
Η Απόφαση Ε (2000) 686 θεωρεί ότι οι παραπάνω νομοθετικές διατάξεις αποτελούν κρατικές ενισχύσεις προς τους σχετικούς αγροτικούς συνεταιρισμούς και ζητά να της γνωστοποιηθούν γα μέτρα που προτίθεται να πάρει το Δημόσιο για την επιστροφή των ενισχύσεων από τους λήπτες - συνεταιρισμούς.
Κατά της παραπάνω απόφασης της Επιτροπής έχει ήδη κατατεθεί προσφυγή ακυρώσεως από το Ελληνικό Κράτος ενώπιον του ΔΕΚ από τον Ιούλιο 2000. Η Επιτροπή έχει ήδη υποβάλλει έγγραφες παρατηρήσεις επί της προσφυγής του Δημοσίου και μέχρι το τέλος Δεκεμβρίου 2000 θα υποβάλλει και το Ελληνικό Δημόσιο τις παρατηρήσεις του επί των παρατηρήσεων της Επιτροπής. Μέχρι την έκδοση τελικής απόφασης από το ΔΕΚ περί ακυρώσεως ή μη της απόφασης της Επιτροπής, οι παραπάνω ρυθμίσεις των χρεών των συνεταιρισμών δεν θεωρούνται παράνομες.
Η απόφαση του Οκτωβρίου 2000 που εξεδόθη από το ΔΕΚ αφορούσε αίτηση ασφαλιστικών μέτρων περί μη εκτέλεσης της Απόφασης της Επιτροπής μέχρι την έκδοση της απόφασης του ΔΕΚ επί της προσφυγής ακυρώσεως. Το ΔΕΚ απέρριψε τα ασφαλιστικά μέτρα για το λόγο ότι δεν συντρέχουν στην προκειμένη περίπτωση οι βασικές προϋποθέσεις για τη λήψη ασφαλιστικών μέτρων, δηλαδή η επέλευση σοβαρής και ανεπανόρθωτης ζημιάς σε περίπτωση εκτέλεσης της απόφασης και επείγων λόγος για την κατάθεση της αίτησης αναστολής.
Ο Υπουργός
Γ. ΑΝΩΜΕΡΙΤΗΣ"
38. Στην με αριθμό 3757/9-11-00 ερώτηση δόθηκε με το υπ' αριθμ . 333/23-11-00 έγγραφο από τον Υπουργό Ανάπτυξης η ακόλουθη απάντηση:
"Σε απάντηση της ερώτησης 3757/9-11-00 που κατέθεσε στη Βουλή ο Βουλευτής κ. Π. Κρητικός, σας γνωρίζουμε τα εξής:
Οι συσκευές κινητών τηλεφώνων είναι διατάξεις που εκπέμπουν μη ιοντίζουσα ηλεκτρομαγνητική ακτινοβολία. Για όλες αυτές τις διατάξεις, έχουν θεσπιστεί βασικοί περιορισμοί και επίπεδα αναφοράς που ορίζονται στην Κ.Υ.Α. αριθ. 53571/3839, ΦΕΚ 1105/Β/6-9-00, των Υπουργών Ανάπτυξης, ΠΕ.ΧΩ.Δ.Ε., Υγείας και Πρόνοιας και Μεταφορών και Επικοινωνιών.
Ειδικά για την ακτινοβολία των κινητών τηλεφώνων ο βασικός περιορισμός που δίνεται είναι για το μέγεθος: ρυθμός ειδικής απορρόφησης ενέργειας (SAR) που ορίζεται ως ο ρυθμός με τον οποίο η προσπίπτουσα ηλεκτρομαγνητική ενέργεια απορροφάται ανά μονάδα μάζας από ιστούς του σώματος και εκφράζεται σε W/Kg.
Για την αξιολόγηση και τον περιορισμό της υπερβολικής απορρόφησης ενέργειας από μικρά μέρη του σώματος που οφείλεται σε ειδικές συνθήκες έκθεσης (όπως συμβαίνει με τα κινητά τηλέφωνα και το ανθρώπινο κεφάλι), δίνονται στην προαναφερθείσα Κ.Υ.Α. τοπικές τιμές του SAR για το κεφάλι και τον κορμό, οι οποίες δεν πρέπει να υπερβαίνονται. Πρέπει επίσης να αναφερθεί πως στην εν λόγω Κ.Υ.Α. οι βασικοί περιορισμοί και τα επίπεδα αναφοράς έχουν οριστεί με μεγάλους συντελεστές ασφαλείας έτσι ώστε να λαμβάνονται υπόψιν οι αβεβαιότητες που υπάρχουν όσον αφορά την ατομική ευαισθησία, τις περιβαλλοντικές συνθήκες καθώς και τις διαφορές όσον αφορά την ηλικία και την κατάσταση της υγείας του κοινού.
Πρέπει να διευκρινιστεί ότι η φύση της αλληλεπίδρασης της εκπεμπόμενης ηλεκτρομαγνητικής ακτινοβολίας από τα κινητά τηλέφωνα με το ανθρώπινο κεφάλι είναι κυρίως θερμική, δηλαδή η απορροφούμενη από τους ιστούς ενέργεια μετατρέπεται σε θερμότητα. Εχει διαπιστωθεί πως εν αυτή η απορροφούμενη ενέργεια είναι τόσο μεγάλη, ώστε η θερμοκρασία των κοντινότερων ιστών να αυξηθεί πάνω από 1-2 C, τότε προκύπτουν οι ίδιες επιδράσεις όπως στην περίπτωση πυρετού ή θερμοπληξίας. Τα όρια ασφαλούς έκθεσης του κοινού έχουν καθοριστεί έτσι ώστε να μην μπορούν να προκύψουν ανεπιθύμητες θερμικές επιδράσεις. 'Άλλες μη θερμικές καθώς και μακροπρόθεσμες επιδράσεις της ακτινοβολίας των κινητών τηλεφώνων δεν έχουν μέχρι σήμερα αποδειχθεί επιστημονικά, λόγω έλλειψης αποτελεσμάτων από σχετικές επιδημιολογικές μελέτες.
Ειδικότερα για το θέμα της χρήσης συσκευών κινητής τηλεφωνίας με ακουστικά (hands-free), η συντριπτική πλειοψηφία των δημοσιευμένων ερευνών συγκλίνει στο συμπέρασμα ότι με τη χρήση ακουστικών μειώνεται αισθητά ή προσπίπτουσα ένταση ακτινοβολίας στο ανθρώπινο κεφάλι.
Δεδομένου του γεγονότος πως οι έρευνες για την επίδραση των συσκευών κινητής τηλεφωνίας στον άνθρωπο συνεχίζονται και νέα στοιχεία προστίθενται καθημερινά στην επιστημονική γνώση, συνιστάται η ορθολογική χρήση τέτοιων συσκευών και όχι άσκοπη υπέρμετρη χρήση τους, ιδιαίτερα από μικρά παιδιά.
Ο Υπουργός
Ν. ΧΡΙΣΤΟΔΟΥΛΑΚΗΣ"
39. Στην με αριθμό 3770/9-11-00 ερώτηση δόθηκε με το υπ'αριθμ. 1072/23-11-00 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 3770/9-11-00, που κατέθεσε στη Βουλή ο Βουλευτής κ. Μ. Σαλμάς, σχετικά με την κατάσταση των σιδηροδρομικών γραμμών, σας πληροφορούμε τα παρακάτω:
Ο Σιδηρόδρομος είναι το ασφαλέστερο και πλέον φιλικό προς το περιβάλλον μέσον μεταφοράς. Από το Γ' ΚΠΣ έχει εγκριθεί η εκτέλεση σε όλο το δίκτυο του ΟΣΕ, έργων ύψους 1,3 τρισ. δρχ. με συγχρηματοδότηση από την Ευρωπαϊκή Ενωση και το Ελληνικό Δημόσιο. Με την ολοκλήρωση των έργων αυτών μέχρι το 2006, θα αλλάξει εντελώς η εικόνα του σιδηροδρομικού μας δικτύου.
Ειδικότερα μεταξύ Τιθορέας και Λειανοκλαδίου κατασκευάζεται νέα χάραξη με σήραγα μήκους 9 χλμ. που θα επιτρέπει την ανάπτυξη υψηλών ταχυτήτων.
Συγχρόνως ο ΟΣΕ λαμβάνει όλα τα προβλεπόμενα μέτρα για την εξασφάλιση ασφαλούς κυκλοφορίας στη γραμμή που χρησιμοποιείται σήμερα. Η τακτική συντήρηση γίνεται κανονικά, σύμφωνα με τα προβλεπόμενα, στην συγκεκριμένη δε περιοχή Τιθορέας - Λειανοκλαδίου - Δομοκού δίνονταν πάντοτε αυξημένη προσοχή και οι εργασίες συντήρησης γίνονται με ιδιαίτερη επιμέλεια, λόγω της ορεινής χάραξης και των συνεπαγόμενων πολλών σηράγγων, καμπυλών και έντονων κατά μήκος κλίσεων. Ο έλεγχος της κατάστασης της γραμμής γίνεται, και με το όχημα καταγραφής σφαλμάτων γραμμής, του οποίου πρόσφατα αναβαθμίστηκε ο ηλεκτρονικός του εξοπλισμός και το software από τους κρατικούς Γερμανικούς σιδηροδρόμους (DB), βάσει των διεθνών standards για ταχύτητες μέχρι 200 χλμ./ώρα.
Για να διασφαλιστεί η ασφαλής κυκλοφορία μέχρι την κατασκευή της νέας διπλής γραμμής υψηλών ταχυτήτων βρίσκεται εν εξελίξει εργολαβία ανακαίνισης ολόκληρης της γραμμής Τιθορέας - Λειανοκλαδίου - Δομοκού, ύψους 3,5 δισ. δρχ. Η ανακαίνιση προβλέπεται να ολοκληρωθεί σε ένα χρόνο περίπου.
Αναφερόμενοι στις πρόσφατες εκτροχιάσεις, σας γνωρίζουμε ότι παρ' όλο που δεν έχουν εκδοθεί ακόμα πορίσματα, είναι φανερό ότι δεν οφείλονται στην γραμμή, η οποία στις περιοχές των εκτροχιάσεων αυτών είναι σε πολύ καλή κατάσταση.
Ο Υπουργός
ΧΡΙΣΤΟΣ ΒΕΡΕΛΗΣ"
40. Στην με αριθμό 3773/9-11-00 ερώτηση δόθηκε με το υπ'αριθμ. 765/22-11-00 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 3773/9-11-00 που κατέθεσε ο Βουλευτής κ. Σπ. Σπύρου, σας πληροφορούμε τα εξής:
Σχετικά με τη στελέχωση του Κτηνιατρικού Εργαστηρίου Κερκύρας με επιστημονικό κτην/κό προσωπικό, θέτουμε υπόψη ότι, πρόθεση του Υπουργείου Γεωργίας είναι να στελεχώσει με το απαραίτητο επιστημονικό προσωπικό όλες του τις Υπηρεσίες, για την εύρυθμη λειτουργία τους.
Για το λόγο αυτό, όπως κάθε χρόνο (τα προηγούμενα χρόνια δεν εγκρίθηκαν θέσεις για την πρόσληψη προσωπικού), έτσι και για το έτος 2001, στον προγραμματισμό προσλήψεων που εστάλη στο Υπουργείο Εσωτερικών, Δημόσιας Διοίκησης και Αποκέντρωσης, ζητήθηκε η έγκριση 80 θέσεων υπαλλήλων του κλάδου ΠΕ3 Κτην/κού.
'Όταν εγκριθούν οι παραπάνω θέσεις και ολοκληρωθεί η διαδικασία πρόσληψης, θα καλυφθούν οι κενές θέσεις του κτην/κού Εργ. Κέρκυρας, καθώς και των άλλων υπηρεσιών του Υπ. Γεωργίας.
Ο Υπουργός
Γ. ΑΝΩΜΕΡΙΤΗΣ"
41. Στην με αριθμό 3780/9-11-00 ερώτηση ΑΚΕ 454 δόθηκε με το υπ΄αριθμ. 250/23-11-00 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της 3780/454/9-11-00 ερώτησης και ΑΚΕ που κατέθεσαν στη Βουλή των Ελλήνων οι Βουλευτές κύριοι Μ. Κεφαλογιάννης και Σ. Τσιτουρίδης, σχετικά με την ακύρωση διοικητικών πράξεων που αφορούν το έργο της εκτροπής του Αχελώου από το Συμβούλιο της Επικρατείας αρμόδιο να απαντήσει για τα ερωτήματα που θέτετε είναι το Υπουργείο Περιβάλλοντος, Χωροταξίας και Δημοσίων Έργων.
Σας καταθέτουμε την υπ' αριθμ. 3478/2000 απόφαση του Συμβουλίου της Επικρατείας, σύμφωνα με τον Κανονισμό της Βουλής.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, όπως ξέρετε, σήμερα είναι η τελευταία συνεδρίαση της Συνόδου η οποία είχε το έργο της Αναθεωρήσεως του Συντάγματος και ίσως είναι από τις μακροτέρας διάρκειας συνόδους αυτή. Και μετά το δεκαήμερο διακοπής, θα αρχίσει το Τμήμα Διακοπής στις 25 Ιουνίου. 
Εύχομαι καλό καλοκαίρι και καλές διακοπές σ' αυτό το δεκαήμερο, διότι θα ειδωθούμε στη διάρκεια του θέρους με όλους τους συναδέλφους και για το λόγο αυτό ότι είναι η τελευταία συνεδρίαση σήμερα, πρέπει να κάνουμε και τον κοινοβουλευτικό έλεγχο κατά τον Κανονισμό και να ψηφίσουμε στο σύνολο και το τελευταίο νομοσχέδιο του Υπουργείου Εμπορικής Ναυτιλίας.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συμπληρωματική ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Προχωρούμε λοιπόν στη ψήφιση στο σύνολο του νομοσχεδίου: "Ελεύθερη παροχή υπηρεσιών στις θαλάσσιες ενδομεταφορές - Σύσταση Γενικής Γραμματείας Λιμένων και Λιμενικής Πολιτικής - Μετατροπή Λιμενικών Ταμείων σε Ανώνυμες Εταιρείες". 
Στο νομοσχέδιο γίνονται οι εξής νομοτεχνικές βελτιώσεις:
Σχετικά με τον τίτλο συμπληρώνεται με τις λέξεις "και άλλες διατάξεις". 
Στην παράγραφο 23 του άρθρου δέκατου όγδοου, μετά τις λέξεις "Γενική Γραμματεία Λιμένων", τίθενται οι λέξεις "και Λιμενικής Πολιτικής".
Οι διατάξεις των άρθρων τριακοστού έβδομου και τριακοστού όγδοου τίθενται ως παράγραφοι 2 και 3 αντίστοιχα στο άρθρο τριακοστό τέταρτο, οι δε υπάρχουσες διατάξεις του άρθρου αυτού τίθενται ως παράγραφος με αριθμό 1. Το άρθρο τριακοστό ένατο αναριθμείται σε τριακοστό έβδομο,
Είναι εντελώς νομοτεχνικές αυτές οι παρατηρήσεις. Δεν υπάρχει τίποτε άλλο, κύριε Υπουργέ και κύριοι εισηγητές. 
Ερωτάται το Σώμα: Γίνεται δεκτό το νομοσχέδιο του Υπουργείου Εμπορικής Ναυτιλίας και στο σύνολό του; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Εμπορικής Ναυτιλίας: "Ελεύθερη παροχή υπηρεσιών στις θαλάσσιες ενδομεταφορές -Σύσταση Γενικής Γραμματείας Λιμένων και Λιμενικής Πολιτικής- Μετατροπή Λιμενικών Ταμείων σε Ανώνυμες Εταιρείες και άλλες διατάξεις", έγινε δεκτό κατά πλειοψηφία σε μόνη συζήτηση, με τις νομοτεχνικές διορθώσεις που έγιναν, κατ' αρχήν, κατ΄ άρθρο και στο σύνολο και έχει ως εξής:
(Το κείμενο του Νομοσχεδίου υπάρχει στο Τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 1048/13-6-01 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού-'Αγγελου Παπαθεμελή προς τους Υπουργούς Οικονομικών, Υγείας και Πρόνοιας, σχετικώς με την καταβολή από τον Οργανισμό Γεωργικών Ασφαλίσεων, του επιδόματος και της σύνταξης στις πολύτεκνες μητέρες, ανεξάρτητα από το εισόδημά τους. 
Η ερώτηση του κ. Παπαθεμελή έχει ως εξής:
"Τα ανακοινωθέντα αποτελέσματα της απογραφής του 2001 υπήρξαν αποκαρδιωτικά και κατέδειξαν το μέγα πρόβλημα της υπογεννητικότητας, που μαστίζει τη χώρα μας. Αν μάλιστα λάβει κανείς υπόψη του τα πραγματικά αποτελέσματα της απογραφής, τότε αντιλαμβάνεται ότι το δημογραφικό πρόβλημα, αποτελεί εφιάλτη για τη χώρα μας, η οποία είναι βέβαιο ότι αν δεν ανατραπεί αυτή η κατάσταση και δεν ληφθεί σειρά γενναίων μέτρων, οδηγείται με μαθηματική ακρίβεια στην κατάρρευση".
Το Μάρτιο του 2001 δημοσιεύτηκε η υπ' αριθμ. 1095 απόφαση του Συμβουλίου της Επικρατείας που ακύρωσε την υπ' αριθμ. Π3δ/οικ 1078/19-3-1997 κοινή απόφαση των Υπουργών Εθνικής Οικονομίας, Οικονομικών και Υγείας Πρόνοιας και έκρινε αντισυνταγματικές τις διατάξεις του άρθρου 39 του ν. 2459/97, με τις οποίες είχαν θεσπιστεί όρια εισοδήματος για την καταβολή του επιδόματος και της σύνταξης στην πολύτεκνη μητέρα. Περαιτέρω έκρινε το Συμβούλιο της Επικρατείας ότι σύμφωνα με το άρθρο 21 παρ. 2 του Συντάγματος, που ορίζει ότι "Πολύτεκνες οικογένειες ...δικαιούνται της ειδικής φροντίδας του κράτους", δεν είναι συνταγματικά ανεκτός ο περιορισμός ή η υποβάθμιση της παρεχομένης στους πολύτεκνους ειδικής φροντίδας, αφού η παραπάνω συνταγματική διάταξη αποσκοπεί στην αντιμετώπιση του δημογραφικού προβλήματος της χώρας και εξυπηρετεί λόγους γενικότερου δημοσίου συμφέροντος. 
Παρά την έκδοση, όμως, της παραπάνω απόφασης και ενώ η πολιτεία υποχρεούται να έχει ειδική μέριμνα για τις πολύτεκνες οικογένειες, μέχρι σήμερα δεν έχει εφαρμοστεί η απόφαση. 
Ερωτώνται οι κύριοι Υπουργοί για ποιο λόγο μέχρι σήμερα δεν έχουν εφαρμόσει την απόφαση του Συμβουλίου της Επικρατείας;"
Ο Υφυπουργός Οικονομικών κ. Δρυς έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριε συνάδελφε, θέλω να ευχαριστήσω τον κ. Παπαθεμελή για την ερώτηση αυτή, διότι μας δίνει την ευκαιρία να συζητήσουμε σε ένα σημαντικό θέμα, που είναι τα μέτρα πολιτικής για το δημογραφικό πρόβλημα της χώρας. 
Η ενίσχυση των πολύτεκνων οικογενειών και η ανάληψη συγκεκριμένων δράσεων προκειμένου να αντιμετωπιστεί το δημογραφικό πρόβλημα που αντιμετωπίζει η χώρα μας, αποτελεί για την Κυβέρνησή μας βασική συνιστώσα της κοινωνικής της πολιτικής.
Ειδικώς, το ύψος των επιδομάτων για το τρίτο παιδί, το πολυτεκνικό επίδομα, καθώς και η ισόβια πολυτεκνική σύνταξη που αναπροσασμόστηκαν με το νόμο 2459 του 1997 έχουν σήμερα ως εξής: Για το τρίτο παιδί, το επίδομα καταβάλλεται μέχρι της συμπληρώσεως του έκτου έτους της ηλικίας του και ανέρχεται σήμερα σε σαράντα έξι χιλιάδες τετρακόσιες τριάντα μία (46.431) δραχμές μηνιαίως. Οι δικαιούχοι αυτής τη κατηγορίας είναι σαράντα χιλιάδες τριακόσιοι πενήντα επτά σύμφωνα με τα στοιχεία του έτους 2000. Για το 2001 δεν υπάρχουν ακόμη στατιστικά στοιχεία. 
Το πολυτεκνικό επίδομα στις μητέρες ανέρχεται σήμερα σε έντεκα χιλιάδες εξακόσιες οκτώ (11.608) δραχμές μηνιαίως για κάθε παιδί μέχρι τη συμπλήρωση του 23ου έτους της ηλικίας των παιδιών αυτών και με κατώτατο όριο τις είκοσι τρεις χιλιάδες (23.000) δραχμές το μήνα. Οι δικαιούχοι σ' αυτήν την κατηγορία είναι ογδόντα δύο χιλιάδες τετρακόσιοι εξήντα δύο, πάλι σύμφωνα με τα στοιχεία του 2000.
Η ισόβια πολυτεκνική σύνταξη, την οποία λαμβάνουν οι μητέρες που δεν λαμβάνουν το επίδομα τέκνων, επειδή τα παιδιά τους συμπλήρωσαν το 23ο έτος της ηλικίας τους, ανέρχεται σε είκοσι έξι χιλιάδες εξακόσιες ενενήντα οκτώ (26.698) δραχμές το μήνα και οι δικαιούχοι για το 2000 ήταν εκατόν ενενήντα χιλιάδες ενενήντα ένας. 
Τα επιδόματα αυτά, όπως γνωρίζετε, αναπροσαρμόζονται κάθε χρόνο σύμφωνα με το δείκτη τιμών καταναλωτή του προηγούμενου έτους. Το συνολικό κόστος και για τα τρία επιδόματα για το έτος 2000, όπως αυτά έχουν καταγραφεί, είναι εκατόν είκοσι πέντε δισεκατομμύρια (125.000.000.000) δραχμές, ενώ για το 2001 εκτιμάται ότι το κόστος αυτό θα ανέβει στα εκατόν σαράντα δισεκατομμύρια (140.000.000.000) δραχμές. 
Βέβαια για την καταβολή των επιδομάτων αυτών έχει θεσπιστεί κριτήριο εισοδήματος προκειμένου να υπάρχει μεγαλύτερη ενίσχυση εκείνων των οικογενειών που έχουν πραγματική ανάγκη. Γνωρίζετε, κύριοι συνάδελφοι, ότι οι πόροι του προϋπολογισμού δεν είναι ανεξάντλητοι και για το λόγο αυτό η Κυβέρνηση αποφάσισε, προκειμένου να κατανείμει τα χρήματα σ' αυτούς που τα έχουν πραγματικά ανάγκη, τη θέσπιση των εισοδηματικών αυτών κριτηρίων. 
Έτσι από 1-1-2000 με κοινή απόφαση των Υπουργών Οικονομικών και Πρόνοιας καθορίστηκαν τα νέα εισοδηματικά όρια οικογενειακού εισοδήματος για τους δικαιούχους των επιδομάτων ως εξής: Για την καταβολή του επιδόματος του τρίτου παιδιού το εισοδηματικό όριο είναι οκτώ εκατομμύρια (8.000.000) δραχμές από επτά εκατομμύρια (7.000.000) που ήταν πριν.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ένα λεπτό, κύριε Πρόεδρε. 
Για την καταβολή του πολυτεκνικού επιδόματος το εισοδηματικό όριο είναι δέκα εκατομμύρια (10.000.000) δραχμές από οκτώ εκατομμύρια (8.000.000) προσαυξανόμενα μάλιστα κατά ένα εκατομμύριο (1.000.000) δραχμές για κάθε παιδί πλέον του τετάρτου. 
Και για την καταβολή της ισόβιας σύνταξης στην πολύτεκνη μητέρα, το εισοδηματικό όριο είναι τρία εκατομμύρια πεντακόσιες χιλιάδες (3.500.000) δραχμές από τρία εκατομμύρια (3.000.000) δραχμές που ήταν πριν.
Μετά, όμως, την απόφαση του Δ' Τμήματος του Συμβουλίου της Επικρατείας, από τα συναρμόδια Υπουργεία Οικονομικών και Πρόνοιας έχει συσταθεί ομάδα εργασίας η οποία μελετά το θέμα από δημογραφικής, κοινωνικής και οικονομικής πλευράς. Μόλις η ομάδα εργασίας ολοκληρώσει το έργο της, η Κυβέρνηση θα ανακοινώσει τις αποφάσεις της. Μέχρι τότε οι αρμόδιοι φορείς οφείλουν να εφαρμόζουν τις διαδικασίες, όπως αυτές ισχύουν. 
ΠΡΟΕΔΡΟΣ (Απόστολος Κακλαμάνης): Ο κ. Παπαθεμελής έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, δεν έλαβα απάντηση. 
Το ερώτημά μου είναι το εξής: Έχει εκδοθεί μια απόφαση του Συμβουλίου της Επικρατείας από το Δ' Τμήμα. Η απόφαση αυτή είναι δεσμευτική για τη διοίκηση. Μάλιστα κατ' ιδίαν ο Υφυπουργός μου είπε ότι δεν είναι απόφαση Ολομελείας. Με την τροποποίηση του Συντάγματος πηγαίνει στην Ολομέλεια. Η απόφαση αυτή, όμως, ως γνωστόν έχει εκδοθεί προ της τροποποιήσεως του Συντάγματος, προ της τελευταίας αναθεωρήσεως. Επομένως είναι εκτελεστή. 
Και η απόφαση αυτή σας λέει, κύριε Υπουργέ, ότι το "πλαφόν", βαρβαριστί λεγόμενο, το όριο εισοδήματος το οποίο ετέθη με το ν. 2459/1997 είναι αντισυνταγματικό. Επομένως, τι να μελετήσετε; Δεν έχετε να μελετήσετε τίποτε απολύτως. Αυτό το οποίο πρέπει να απαντήσετε είναι εάν θα δώσετε ή δεν θα δώσετε τα λεφτά. Η απόφαση ακυρώνει ή θεωρεί αντισυνταγματικό το νόμο.
Σας υπενθυμίζω -ήσασταν και τότε στη θέση αυτή...
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ήσασταν στο Υπουργείο Οικονομικών πάντως. 
ΓΕΩΡΓΙΟΣ ΔΡΥΣ (Υφυπουργός Οικονομικών): Όχι στη θέση αυτή όμως.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ναι, εντάξει. Αλλάξατε καρέκλα ή γραφείο μέσα στο Υπουργείο Οικονομικών έκτοτε. 
ΠΡΟΕΔΡΟΣ (Απόστολος Κακλαμάνης): Έχει σημασία γιατί τότε εισέπραττε. Τώρα είναι υποχρεωμένος να δίνει. Έχει, λοιπόν, διαφορά.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Τώρα πρέπει να δίνει. Είναι αλήθεια αυτό, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Έχει διαφορά.
ΒΥΡΩΝ ΠΟΛΥΔΩΡΑΣ: Τεράστια διαφορά.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Πρέπει αφού εισέπραττε να είναι σε θέση και να δίνει.
ΠΡΟΕΔΡΟΣ (Απόστολος Κακλαμάνης): Άλλο να παίρνεις και άλλο να δίνεις.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Υπενθυμίζω, λοιπόν, στον κύριο Υφυπουργό, ότι πολύ μεγάλος αριθμός συναδέλφων του ΠΑΣΟΚ την εποχή εκείνη είχαμε επισημάνει την αντισυνταγματικότητα της ρυθμίσεως. Και είχαμε ζητήσει από την ηγεσία του Υπουργείου Οικονομικών να μην επιμείνει σ' αυτή. 
Παρά ταύτα, επέμεινε και ψηφίστηκε. Και σύρθηκε το δημόσιο στο Συμβούλιο Επικρατείας και το Συμβούλιο της Επικρατείας απεφάνθη. Εσείς τώρα δεν έχετε τίποτε άλλο να κάνετε. 
Είμαστε σε ένα σημείο, κύριε Πρόεδρε, το οποίο είναι πέρα από το δραματικό. Η υπόθεση του δημογραφικού προβλήματος στην Ελλάδα είναι απασφαλισμένη χειροβομβίδα. Δεν είναι βραδυφλεγής βόμβα που τη λέγαμε εσείς και εγώ την προηγούμενη δεκαετία. Τότε ήταν έτσι. Τώρα είναι απασφαλισμένη χειροβομβίδα. 
Οι γεννήσεις από εκατόν πενήντα χιλιάδες που ήταν το '80 έπεσαν στις εκατό χιλιάδες το '90 και κατέβηκαν στις εβδομήντα χιλιάδες το 2000. Είναι ένας πλασματικός αριθμός το εκατό χιλιάδες και το 2000. Είναι βέβαιο, όμως, ότι τριάντα χιλιάδες είναι Αλβανοί και άλλοι αλλοεθνείς και τα Ελληνόπουλα είναι εβδομήντα χιλιάδες. Αντιστοιχεί ούτε ένα παιδί ανά γυναίκα αναπαραγωγικής ηλικίας. Γενετικός δείκτης 0,9. Η ανανέωση των γενεών απαιτεί 2,1. Δηλαδή, τι άλλο δραματικότερο πρέπει να συμβεί εάν λάβει υπόψη του κανείς πως θα αντιμετωπιστεί ο παράγων ασφαλιστικό πρόβλημα στα επόμενα δέκα χρόνια όταν οι εισερχόμενοι στην αγορά εργασίας θα είναι μείον 30%; Πώς θα αντιμετωπιστεί η άμυνα τα επόμενα δέκα χρόνια; Ήδη αντιμετωπίζεται με μισθοφόρους.
ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
ΒΥΡΩΝ ΠΟΛΥΔΩΡΑΣ: Συμμορφώθηκε ή όχι προς τις αποφάσεις η διοίκηση;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, νομίζω ότι έχω απαντήσει στο συνάδελφο κ. Παπαθεμελή. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Ότι μελετάτε;
ΓΕΩΡΓΙΟΣ ΔΡΥΣ (Υφυπουργός Οικονομικών): Μπορεί να μη συμφωνείτε με την απάντησή μου. Αυτό όμως είναι άλλο θέμα.
Νομίζω πως έχω απαντήσει στην ερώτησή σας. Αυτό, όμως, το οποίο θέλω να τονίσω είναι ότι πολύ σύντομα η ομάδα εργασίας θα τελειώσει το έργο της και η Κυβέρνηση θα ανακοινώσει τις αποφάσεις της. Αυτήν τη στιγμή δεν είμαι σε θέση να δώσω καμία συμπληρωματική απάντηση.
ΒΥΡΩΝ ΠΟΛΥΔΩΡΑΣ: Συμμορφώθηκε ή όχι;
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 1043/13.6.2001 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Γεωργίας, Ανάπτυξης, σχετικώς με την αντιμετώπιση του προβλήματος άρδευσης στο Νομό Δράμας, λόγω διακοπής της ηλεκτροδότησης του αρδευτικού δικτύου, για οφειλές προς τη Δημόσια Επιχείρηση Ηλεκτρισμού.
Η επίκαιρη ερώτηση του κ. Παπαδόπουλου έχει ως εξής:
"Είναι πλέον γνωστό το πρόβλημα που δημιουργήθηκε στο αρδευτικό δίκτυο Βοϊράνης Δράμας, όπου η Δ.Ε.Η. προχώρησε στη διακοπή της σύνδεσης του ηλεκτρικού ρεύματος με τα αντλιοστάσια του αρδευτικού δικτύου, γιατί το Ε.Β. Βοϊράνης αδυνατεί να πληρώσει οφειλές ογδόντα εκατομμυρίων (80.000.000) δραχμών.
Με τη διακοπή του ηλεκτρικού ρεύματος κινδυνεύουν με ολική καταστροφή οι καλλιέργειες αραβοσίτου, τεύτλων, βιομηχανικής τομάτας, βάμβακος κλπ., προϊόντων στην πιο πλούσια σε καλλιέργεια περιοχή της Δράμας, όπως περιοχές Δοξάτου, Αγίου Αθανασίου, Καλαμπακίου με όλα τα δημοτικά διαμερίσματα των ως άνω περιοχών καθώς και ορισμένες περιοχές του Νομού Καβάλας και Σερρών. 
Οι ζημιές των παραγωγών από τη μη άρδευση των καλλιεργειών τους θα είναι της τάξεως αρκετών δισεκατομμυρίων δραχμών.
Κύριοι Υπουργοί, εάν θέλουμε να είμαστε κράτος πρόνοιας, αγάπης και κοινωνικής αλληλεγγύης, θα πρέπει να το δείξουμε και έμπρακτα, αποκαθιστώντας την αδικία που υφίστανται οι παραγωγοί των ως άνω περιοχών.
Επειδή οι παραγωγοί βρίσκονται σε άθλια οικονομική κατάσταση, που μπορώ να πω αγγίζει τα όρια του τραγικού, γι' αυτό ερωτώ τους κυρίους Υπουργούς:
Τι μέτρα σκοπεύουν να πάρουν για να δώσουν λύση στο οξύ αρδευτικό πρόβλημα που αντιμετωπίζουν οι αγρότες των ως άνω περιοχών για να μην καταστραφεί ολοσχερώς η παραγωγή τους;"
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι γνωστό ότι σε κάποιες περιοχές της χώρας αντιμετωπίζουμε οξυμμένα τέτοια προβλήματα. Από τους ερωτώντες συναδέλφους αλλά και από τα αιτήματα ή από τους ίδιους τους φορείς δεν έχει προταθεί μέχρι σήμερα κάποια συγκεκριμένη λύση. Και είναι δύσκολο να δίνουμε κάθε φορά αποσπασματικά και μεμονωμένα λύσεις σε τέτοιους είδους προβλήματα, τα οποία δημιουργούνται για διάφορους λόγους που είναι γνωστοί και μπορούμε να τους αναφέρουμε.
Είναι γνωστό ότι το κράτος κατασκευάζει εγγειοβελτιωτικά έργα σε ολόκληρη την Ελλάδα και δεν επιβαρύνονται γι' αυτά οι Έλληνες παραγωγοί. Στη συνέχεια, τα παραδίδει στους ίδιους, στους τοπικούς οργανισμούς εγγειοβελτιώσεων, οι οποίοι αναλαμβάνουν το κόστος της λειτουργίας, το διοικητικό κόστος, το κόστος της αξιοποίησης και της συντήρησης.
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
Υπάρχουν περιοχές όπως η περιοχή της Τ.Ο.Ε.Β. Βοϊράνης της Δράμας, που συσσωρεύουν διαρκώς οφειλές έναντι της Δ.Ε.Η. Γνωρίζουμε ότι το πρόβλημα που δημιουργείται είναι σημαντικό για τους Έλληνες παραγωγούς εφόσον δεν μπορούν να καλύψουν τις αρδευτικές ανάγκες αυτής της περιόδου. Όμως δεν μπορεί διαρκώς να διευθετούνται επιμέρους τέτοιου είδους προβλήματα γιατί οι ίδιοι οι παραγωγοί όπως και οι οργανισμοί τους είναι υπόχρεοι έναντι της Δ.Ε.Η. και οφείλουν να είναι συνεπείς ως προς τις υποχρεώσεις τους. 
Δεν νομίζω ότι ο όρος "μεγάλη κοινωνική αδικία" ή κάπως έτσι που αναφέρεται στην ερώτηση ισχύει στη συγκεκριμένη περίπτωση, αλλά και σε άλλες περιπτώσεις, κύριε συνάδελφε. 
Το Υπουργείο Γεωργίας βεβαίως βρίσκεται σε επαφή με το Υπουργείο Ανάπτυξης, θεωρώντας ότι η προσπάθεια να λυθεί το θέμα της δανειοληπτικής δυνατότητας των οργανισμών αυτών για να αντιμετωπίσουμε μακροπρόθεσμα το πρόβλημα θα γίνει μέσω νομοθετικής ρύθμισης, την οποία ετοιμάζει το Υπουργείο Γεωργίας.
Ζητήσαμε, λοιπόν, από τη Δ.Ε.Η. να συμπεριλάβει στον προγραμματισμό της, άρα και στην πρακτική με την οποία αντιμετωπίζει τους παραγωγούς αυτούς και αυτήν την ενέργεια ή την πρόθεση του Υπουργείου Γεωργίας, που σύντομα πρόκειται να μετατραπεί σε συγκεκριμένη πράξη. Πιστεύω μέσα στον επόμενο μήνα θα υπάρχει το νομοσχέδιο στη Βουλή. 
Ζητάμε, λοιπόν, από τη Δ.Ε.Η. και έχουμε στείλει συγκεκριμένη επιστολή τέτοιες περιπτώσεις να τις αντιμετωπίσει με ευαισθησία. Όμως αναγνωρίζουμε και το πρόβλημα που έχει η Δ.Ε.Η. Στη συγκεκριμένη περιοχή, όπως ξέρετε, έχει ενοχληθεί πάρα πολλές φορές από το φθινόπωρο ο Τ.Ο.Ε.Β. Βοϊράνης να προσπαθήσει σε μεγάλο βαθμό να αντιμετωπίσει τις υποχρεώσεις που έχει απέναντι στη Δ.Ε.Η. Και αναφέρεστε και εσείς, το τονίζω και εγώ, ότι μιλάμε για ογδόντα δύο εκατομμύρια (82.000.000) δραχμές.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπαδόπουλος έχει το λόγο.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε, ειλικρινά σήμερα θα περίμενα από τον καθ' ύλην αρμόδιο Υφυπουργό Γεωργίας να δώσει λύση στο πρόβλημα, γιατί το πρόβλημα δημιουργήθηκε όχι με υπαιτιότητα των παραγωγών της περιοχής, αλλά με υπαιτιότητα της Αγροτικής Τράπεζας, η οποία μέχρι πρότινος ήταν επιφορτισμένη να εισπράττει τα χρήματα από τους παραγωγούς και πραγματικά τα εισέπραξε. 
Πλην, όμως, όταν διαχώρισε τη θέση της και είπε ότι δεν είναι υπεύθυνη από δω και πέρα για την είσπραξη αυτών των χρημάτων, διοχέτευσε όλα τα ποσά τα οποία εισέπραξε στα χρέη που είχαν οι αγρότες προς την Αγροτική Τράπεζα. Έτσι ο ΟΕΒ της περιοχής Δοϊράνης, όπως και όλοι οι ΟΕΒ, αυτήν τη στιγμή είναι εκτεθειμένοι σε ένα μεγάλο βαθμό και δεν μπορούν να εκπληρώσουν τις υποχρεώσεις τους προς την Αγροτική Τράπεζα.
Οι άνθρωποι αυτοί δεν ζητούν να χαριστούν τα χρέη. Θα αναλάβουν τις υποχρεώσεις τους. Αυτήν τη στιγμή θέλουν μία συμπαράσταση στη διευθέτηση του όλου ζητήματος, ούτως ώστε να μπορέσουν να εισπράξουν με αγωγές που κατέθεσαν, αν θέλετε, εναντίον των παραγωγών αυτά τα χρήματα, για να μπορέσουν να ανταποκριθούν στη ΔΕΗ και να μην καταστραφούν. Για ογδόντα εκατομμύρια δραχμές (80.000.000) αυτήν τη στιγμή θα καταστραφούν αγρότες περίπου της τάξεως των είκοσι χιλιάδων ατόμων που συντηρούν. Και σε παραγωγή; Πάνω από είκοσι δισεκατομμύρια.
Άρα, λοιπόν, για το πρόβλημα αυτό το οποίο λέτε ότι θα ρυθμισθεί νομοθετικά, θα είναι αργά τον άλλο μήνα, γιατί αυτή τη στιγμή οι παραγωγοί "καίγονται". Εάν δεν ποτίσουν, καταστρέφονται ολοσχερώς τα προϊόντα. Τα ξέρετε αυτά τα προϊόντα ως καθ' ύλην αρμόδιος Υπουργός. Ξέρετε ότι εάν δεν ποτισθεί το καλαμπόκι, το βαμβάκι, το τεύτλο ή η βιομηχανική τομάτα, τον άλλο μήνα θα είναι πλέον αργά. Όσα εκατομμύρια και αν τους δώσετε, θα είναι πλέον αργά. Η καταστροφή θα είναι ολοσχερής γι' αυτήν την περιοχή και γι' αυτούς τους παραγωγούς. Τονίζω ότι αυτή είναι η πιο πλούσια περιοχή της Δράμας σε καλλιέργειες.
Εάν, λοιπόν, δεν δώσετε άμεσα λύση παροτρύνοντας την Αγροτική Τράπεζα να δώσει το σχετικό δάνειο, το οποίο θα πληρωθεί και αν δεν πιέσετε τη ΔΕΗ από την άλλη πλευρά να δώσει λύση στο πρόβλημα και να επανασυνδέσει άμεσα, αν είναι δυνατόν και σήμερα, το ρεύμα, νομίζω ότι μετά θα είναι πολύ αργά και θα είμαστε όλοι υπεύθυνοι. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Κωνσταντίνος Γείτονας):Τελειώνετε, κύριε συνάδελφε.
ΣΤΑΥΡΟΣ ΠΑΠΑΔΟΠΟΥΛΟΣ: Τότε, αυτό το οποίο λέω, δηλαδή ότι είμαστε κράτος πρόνοιας, αγάπης και κοινωνικής αλληλεγγύης μόνο στα λόγια, θα ισχύει, διότι χρειάζεται πράξη. Και η πράξη είναι να δώσετε εντολή αυτήν τη στιγμή να συνδεθεί το ρεύμα με τον ΟΕΒ Δοϊράνης-Δράμας για να δοθεί λύση στις καλλιέργειες που έχουν οι παραγωγοί και στο οξύ αρδευτικό πρόβλημα που αντιμετωπίζουν. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα ήταν ιδιαίτερα θετική η συμβολή η δική σας, κύριε συνάδελφε, εάν μας λέγατε σε ποιον θα δώσουμε εντολή και με ποια διαδικασία για να συνδεθεί το ρεύμα.
ΒΥΡΩΝ ΠΟΛΥΔΩΡΑΣ: Όχι, αυτό να το βρείτε.
ΣΤΑΥΡΟΣ ΠΑΠΑΔΟΠΟΥΛΟΣ: Κύριε Πρόεδρε...
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Παρακαλώ, κύριε συνάδελφε. Παρακαλώ και τον κ. Πολύδωρα...
ΠΡΟΕΔΡΕΥΩΝ (Κωνσταντίνος Γείτονας): Καθίστε κάτω, παρακαλώ κύριε συνάδελφε. Γνωρίζετε τον Κανονισμό. 
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα ήταν ιδιαίτερα θετική, λοιπόν, αυτή η συμβολή, γιατί ξέρετε πώς λειτουργούν όλες αυτές οι εταιρείες, ξέρετε πώς λειτουργεί το κράτος και τα Υπουργεία, ξέρετε ποιες είναι οι υποχρεώσεις και ποιες είναι οι δεσμεύσεις.
ΣΤΑΥΡΟΣ ΠΑΠΑΔΟΠΟΥΛΟΣ: Πιέστε την Αγροτική Τράπεζα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Παπαδόπουλε, σας παρακαλώ. Σε τέτοια θέματα δεν χωρούν τέτοιου είδους αντιπαραθέσεις. Το πιστεύω ειλικρινά. 
ΣΤΑΥΡΟΣ ΠΑΠΑΔΟΠΟΥΛΟΣ: Μα, με ρωτήσατε.
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαδόπουλε, μην με αναγκάσετε να πάρω μέτρα. Σας παρακαλώ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είπατε εσείς ο ίδιος ότι έχουν κατατεθεί αγωγές από τον Οργανισμό Εγγείων Βελτιώσεων εναντίον παραγωγών. Γιατί κατατέθηκαν αυτές οι αγωγές; Ευθύνεται η Αγροτική Τράπεζα; Προφανώς κάποιοι παραγωγοί αρνούνται να πληρώσουν, ενώ κάποιοι άλλοι έχουν πληρώσει. Είναι σωστό να μην αδικούνται όσοι παραγωγοί έχουν πληρώσει, επειδή κάποιοι παραγωγοί δεν πληρώνουν και πιθανόν δεν πληρώνουν εκ συστήματος. 
ΣΤΑΥΡΟΣ ΠΑΠΑΔΟΠΟΥΛΟΣ: Οι περισσότεροι.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Αυτή είναι η μία όψη του νομίσματος.
Η δεύτερη είναι η δυνατότητα παρέμβασης που μπορεί να έχει το Υπουργείο Γεωργίας. Αυτή η δυνατότητα παρέμβασης υπάρχει μέσα στον τρόπο που σας ανέφερα. Οφείλω να σας ενημερώσω ότι το Υπουργείο Γεωργίας από τις 7 Ιουνίου έχει στείλει επιστολή και στον Πρόεδρο της ΔΕΗ, η οποία αναφέρεται στην ανάγκη συνέχισης ηλεκτροδότησης των Οργανισμών Εγγείων Βελτιώσεων. Αυτή η παρέμβαση προς τη ΔΕΗ έχει γίνει. 
Μπορεί να δούμε και την παρέμβαση που ζητάτε προς την Αγροτική Τράπεζα. Είναι ένα θέμα που οφείλουμε να το αντιμετωπίσουμε.
Όμως δεν είναι δυνατόν επειδή κάθε φορά προσπαθούμε να αντιμετωπίσουμε τέτοιου είδους προβλήματα να εξαγνίζουμε και τους κακοπληρωτές, γιατί υπάρχουν δυο ειδών παραγωγοί. Είναι αυτοί που με μεγάλη προσπάθεια και στερήσεις είναι συνεπείς στις υποχρεώσεις τους και οι άλλοι τους οποίους αναφέρατε και εναντίον των οποίων έχουν κατατεθεί αγωγές. Οι τελευταίοι οφείλουν να προσαρμοστούν στις υποχρεώσεις τους και να τις αναλάβουν. Νομίζω ότι εδώ μπορούμε από κοινού να παρέμβουμε και να αντιμετωπίσουμε το πρόβλημα. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 1041/13.6.2001 επίκαιρη ερώτηση του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Ανάπτυξης, σχετικώς με την αντιμετώπιση του προβλήματος της ηλεκτροδότησης των καταυλισμών των σεισμοπλήκτων της Αττικής. 
Η επίκαιρη ερώτηση του κ. Σκυλλάκου έχει ως εξής:
"Όχι μόνο κοινωνικά ανάλγητη, αλλά και θανατηφόρα αποδεικνύεται η κυβερνητική πολιτική "αντιμετώπισης" των προβλημάτων των σεισμοπλήκτων της Αττικής. Σύμφωνα με πληροφορίες που είδαν το φως της δημοσιότητας, η εξηνταδυάχρονη Κυριακή Δρακούλη, η οποία έμενε στον καταυλισμό των λυομένων στη Νίκαια, πέθανε, επειδή -αν και αντιμετώπιζε σοβαρά προβλήματα υγείας- δεν χρησιμοποίησε τη συσκευή οξυγόνου και το κλιματιστικό, στην προσπάθεια της να κάνει οικονομία στην κατανάλωση ηλεκτρικού ρεύματος, αφού ήδη χρωστούσε στη ΔΕΗ εκατόν πενήντα έξι χιλιάδες (156.000) δραχμές ενώ και το τηλέφωνό της ήταν "κομμένο" εξ αιτίας χρέους της προς τον ΟΤΕ, με αποτέλεσμα να μη μπορεί να ειδοποιήσει το ΕΚΑΒ.
Και ενώ οι υπεύθυνοι της ΔΕΗ δηλώνουν ότι πρώτη προτεραιότητα της επιχείρησης είναι όχι η άσκηση κοινωνικής πολιτικής αλλά η οικονομική της αποτελεσματικότητα και οι σεισμόπληκτοι της Αττικής, που παραμένουν ακόμη στα μεταλλικά κοντέινερς σε μια σειρά δήμους της Αττικής, το χειμώνα παγώνουν και το καλοκαίρι τσουρουφλίζονται ακούν τις κυβερνητικές δημαγωγίες για τη δήθεν ολοκληρωμένη έγκαιρη και αποτελεσματική αντιμετώπιση των συνεπειών που δημιούργησε ο σεισμός είκοσι ένα μήνες πριν.
Ερωτάται ο κύριος Υπουργός ποια μέτρα πρόκειται να πάρει η Κυβέρνηση και πότε, ώστε άμεσα να αντιμετωπιστεί το πρόβλημα ηλεκτροδότησης των καταυλισμών των σεισμοπλήκτων, επιδοτώντας τους λογαριασμούς παροχής ηλεκτρικού ρεύματος;"
Ο Υφυπουργός Ανάπτυξης κ. Αλέξανδρος Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, βλέπω πως από την ανάλγητη πολιτική ολισθήσατε προς την θανατηφόρα πολιτική. Αν αυτό δεν αποτελεί εξοργιστική υπερβολή, πως αλλιώς θα μπορούσε να χαρακτηριστεί;
Σε σχέση με το τι κάναμε ή με το τι θα κάνουμε, πρέπει να πω ότι ήδη έχουμε κάνει πάρα πολλά και ως Κυβέρνηση αλλά και ως ΔΕΗ. Σύμφωνα με την τελευταία απόφαση του Διοικητικού Συμβουλίου της ΔΕΗ επιχορηγείται ο καταναλωτής ανά οικίσκο με 50%, όπως ήδη θα έχετε πληροφορηθεί. Η διευθέτηση αυτή θα ισχύσει μέχρι το τέλος του 2002. Επίσης δίνεται η δυνατότητα σε όσους χρωστάνε, να κάνουν ευνοϊκούς διακανονισμούς.
Σας υπενθυμίζω ότι από την πρώτη στιγμή η ΔΕΗ έχει προβεί στις ακόλουθες ενέργειες: Άμεση δωρεάν ηλεκτροδότηση όλων των καταυλισμών. Άμεση διαγραφή των υπαρχόντων τότε χρεών. Εφάπαξ επιχορήγηση ανά οικίσκο με εκατό χιλιάδες (100.000) δραχμές. Δωρεάν κατασκευή των παροχών για τα νέα σπίτια. Αυτό κόστισε στη ΔΕΗ 4,5 δισεκατομμύρια δραχμές.
Επισημαίνω πως ποτέ και πουθενά δεν έχει κοπεί το ρεύμα, ανεξαρτήτως αν χρωστάνε ή όχι. Επίσης η μέση μηνιαία κατανάλωση ανά οικίσκο είναι επτά χιλιάδες (7.000) δραχμές περίπου. Το λέω αυτό γιατί ακούμε ποσά εκατόν πενήντα χιλιάδες (150.000) και διακόσιες χιλιάδες (200.000). Αυτά, όμως, είναι το σύνολο όσων δεν έχουν πληρωθεί μέχρι σήμερα. 
Σε αντίστοιχη ερώτηση που είχε κάνει η συνάδελφος κ. Κανέλλη τον περασμένο Μάρτιο, είχα απαντήσει με παρόμοια επιχειρήματα και της είχα πει ότι σε περιπτώσεις που υπάρχει ανέχεια, ανημπόρια, η ΔΕΗ με το Υπουργείο Ανάπτυξης αναλαμβάνουν να διευθετήσουν τέτοιου είδους περιπτώσεις. Μάλιστα είχα ζητήσει από την κα Κανέλλη να μου καταθέσει κατάλογο με τέτοιου είδους περιπτώσεις. Όμως, τέτοιος κατάλογος ποτέ δεν ήρθε στα χέρια μου. 
Αυτά είναι γραμμένα στα Πρακτικά στην ερώτησή μου.
Τώρα θα σας πω τι έχει κάνει η Κυβέρνηση και τα οποία δεν είναι λίγα, αγαπητέ συνάδελφε, και πρέπει να τα ξέρουμε. Έχει πάρει διακόσια έξι δισεκατομμύρια (206.000.000.000) δραχμές από την Ευρωπαϊκή Τράπεζα Επενδύσεων, εκατόν έξι δισεκατομμύρια (106.000.000.000) δραχμές έχει εντάξει στα ΠΕΠ Αττικής, διακόσια τέσσερα δισεκατομμύρια (204.000.000.000) από το Πρόγραμμα Δημοσίων Επενδύσεων και σαράντα δισεκατομμύρια (40.000.000.000) από τον τακτικό προϋπολογισμό. Αυτό το κόστος ξεπερνάει με τα συγκεκριμένα νούμερα, που δεν είναι σημερινά, τα επτακόσια δισεκατομμύρια (700.000.000.000) δραχμές και θα πλησιάσει στο τέλος το ένα τρισεκατομμύριο (1.000.000.000.000) δραχμές. Αυτή είναι η προσφορά που έχει κάνει η Κυβέρνηση από το μεγάλο πλήγμα των σεισμών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εσείς μας παρουσιάσατε τα δικά σας νούμερα, θα σας παρουσιάσουμε κι εμείς τα δικά μας και να τα ανέφερετε και στους συναρμόδιους Υπουργούς. 
Είναι πενήντα ένα χιλιάδες πεντακόσια (51.500) τα κτίσματα τα οποία έπαθαν καταστροφή ολοκληρωτική, ήταν κόκκινα δηλαδή ή χαρακτηρίστηκαν κίτρινα. Πέρασαν σχεδόν δύο χρόνια, τελειώνει η προθεσμία υποβολής αιτήσεων και αιτήσεις για αποκατάσταση ή επιδιόρθωση δεν έχει κάνει ούτε το 1/3, διότι υπάρχει οικονομική ανέχεια. Αυτά τα δήθεν ποσά που δόθηκαν, η όποια συνδρομή της Κυβέρνησης, δεν επαρκεί αν δεν βάλουν βαθιά το χέρι στην τσέπη για να προχωρήσουν. Γι' αυτό δεν έχουν κάνει ούτε αιτήσεις. Το 29% έχει κάνει μόνο αιτήσεις και από αυτό το ποσοστό μόνο το 12% ολοκλήρωσε τις επιδιορθώσεις στο σπίτι του. Το 88% δεν έχει υποβάλει καν αίτηση.
Δεύτερο ζήτημα: Υπάρχουν στοιχεία που τα δίνει η Νομαρχία Αττικής. Περιμένουν επιδόματα τετρακόσιες ενενήντα (490) οικογένειες, επίδομα για την οικοσκευή μέχρι δύο εκατομμύρια (2.000.000) και προφασίζονται οι αρμόδιοι είτε ότι δεν έχουν δικαίωμα ένταξης ή ότι τελείωσαν τα χρήματα. 
Κύριε Υπουργέ, έπρεπε να πεθάνει άνθρωπος για να επιδοτήσετε το ρεύμα; Εμείς την ερώτηση την καταθέσαμε μια μέρα νωρίτερα, πριν εξαγγείλετε τα μέτρα. Έτσι θα περπατάει η όποια κοινωνική σας πολιτική; Γι΄ αυτό μιλάμε για ανάλγητη και θανατηφόρα πολιτική. Πρέπει να πεθάνει άνθρωπος για να πάρετε στοιχειώδη μέτρα; 
Επισκέφθηκα για πέμπτη φορά τους οικισμούς και άλλες τόσες η κα Κανέλλη. Πρέπει να πάτε να τους ακούσετε. Πρέπει να εμφανιστείτε. 
Ξέρω πολύ καλά ότι το ρεύμα οι βιομήχανοι το πληρώνουν οκτώ (8) δρχ. - εννέα (9) δρχ. το κιλοβάτ. Θα μπορούσε το ύψος της επιδότησης να είναι τέτοιο, ώστε να πληρώνουν κι αυτοί τα ίδια λεφτά. Δεν είναι επτά χιλιάδες (7.000) δρχ. κατά μέσο όρο, γιατί είναι αλήθεια ότι πολλές κατοικίες δεν κατοικούνται. Βάζετε και αυτούς που δεν πληρώνουν τίποτα, παρά μόνο το πάγιο. Φτάνουν μέχρι τετρακόσιες χιλιάδες (400.000) δρχ. Δεν μπορούν να τα βγάλουν πέρα. Και υπάρχει περιφρούρηση, παρακολουθούν μήπως έρθει ο υπάλληλος της Δ.Ε.Η. και τους κόψει το ρεύμα, γιατί πρέπει να σας πω ότι γίνονται προσπάθειες από πλευράς της Δ.Ε.Η. να κόψει το ρεύμα. Μάλιστα σ' έναν από τους μεγαλύτερους οικισμούς, του ΚΑΠΟΤΑ υπάρχει κατάσταση στο δήμο με πενήντα οκτώ (58) άτομα, τα οποία δεν έχουν καν κλιματισμό. Είναι δεύτερη χρονιά χωρίς κλιματιστικό. Έχω πίνακα με δεκαπέντε (15) άτομα που με επισκέφθηκαν, θα τον καταθέσω με τα τηλέφωνά τους, για να δείτε αν είναι αλήθεια. 
(Στο σημείο αυτό ο Βουλευτής κ. Αντ. Σκυλλάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εγώ ξέρω να πω ότι η παρέμβασή μας στους σεισμούς ήταν ευεργετική και αυτό έχει αποδειχθεί ποικιλοτρόπως. Τώρα αν υπάρχουν στοιχεία αναξιοπαθουσών περιπτώσεων, το έχω ξαναπεί ότι η Δ.Ε.Η. θα τα δει με πολύ ευνοϊκό μάτι.
Είπατε ότι έπρεπε να πεθάνει άνθρωπος για να γίνουν τέτοιες παρεμβάσεις. Το στοιχείο ότι ένα τραγικό γεγονός, ένας θάνατος γίνεται αντικείμενο πολιτικής εμπορίας, γίνεται αντικείμενο ξέφρενου λαϊκισμού, γίνεται αντικείμενο εκμετάλλευσης, να μην πληρώσουμε τα τιμολόγια της Δ.Ε.Η., αυτό με εξοργίζει ως απλό πολίτη και όχι ως Υπουργό μιας Κυβέρνησης. 
Διότι όλο αυτό το σκιαγράφημα το θεωρώ πάρα πολύ φθηνό και το θεωρώ και αντιλαϊκό στη βάση του. 
ΛΙΑΝΑ ΚΑΝΕΛΛΗ: Κύριε Υπουργέ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητή μου κυρία Κανέλλη, αφήστε με να απαντήσω!
Εγώ θα έλεγα το εξής, γιατί η ΔΕΗ και γιατί όχι δωρεάν όλα στους σεισμόπληκτους; Γιατί όχι δωρεάν οι συγκοινωνίες, τα εισιτήρια, γιατί όχι δωρεάν...
ΑΝΤΩΝΗΣ ΣΚΥΛΛΑΚΟΣ: Σε κοντέϊνερ ζουν εδώ στην Αθήνα!
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Σκυλλάκο, μη φορτίζετε άλλο το κλίμα. Είναι ήδη φορτισμένο από το θάνατο ενός ανθρώπου. Μην το φορτίζουμε άλλο! 
ΛΙΑΝΑ ΚΑΝΕΛΛΗ: ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Σας απαντώ ότι δεν έπρεπε να πεθάνει ουδείς άνθρωπος.
Η απόφαση αυτή είχε παρθεί από τον κ. Χριστοδουλάκη και από τον κ. Δρυ πολύ πριν, βεβαίως με κοινή υπουργική απόφαση. 
ΛΙΑΝΑ ΚΑΝΕΛΛΗ: Αργήσατε!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Γιατί η ΔΕΗ με το νέο καθεστώς δεν μπορεί να επιχορηγήσει ουδένα είτε αυτοί λέγονται σεισμόπληκτοι, είτε γίνει αυτό που ακούσαμε στην προηγούμενη επίκαιρη ερώτηση, εάν προηγουμένως δεν επιχορηγηθεί από τον κρατικό προϋπολογισμό. Και υπήρχε η κοινή απόφαση του κ. Χριστοδουλάκη με τον κ. Δρυ, όπου αυτό το 50% που επιχορηγεί η ΔΕΗ, ακολούθως η ΔΕΗ επιχορηγείται από τον κρατικό προϋπολογισμό. Λοιπόν, λιγότερος λαϊκισμός και περισσότερη ειλικρίνεια. 
Εγώ κατανοώ το κάθε τραγικό γεγονός και την κάθε περίπτωση αναξιοπαθούντος ατόμου ή οικογένειας. Αλλά και η εκμετάλλευση είναι εξίσου, να μην τη χαρακτηρίσω με κάποια κουβέντα...
ΠΡΟΕΔΡΕΥΩΝ (Κωνσταντίνος Γείτονας): Καλώς δεν την είπατε...δεν χρειάζονται μεγάλες κουβέντες σε αυτά τα θέματα, κύριε Υπουργέ!
Ολοκληρώθηκε η συζήτηση πάνω στο θέμα αυτό. Καλά κάνατε, κύριε Υπουργέ, και δεν είπατε τη φράση. 
Επίκαιρες ερωτήσεις δεύτερου κύκλου:
Η πρώτη επίκαιρη ερώτηση, με αριθμό 1047/13.6.2001 του Βουλευτή του Πανελλήνιου Σοσιαλιστικού Κινήματος και Β' Αντιπροέδρου της Βουλής κ. Παναγιώτη Σγουρίδη προς τους Υπουργούς Μεταφορών και Επικοινωνιών, Περιβάλλοντος, Χωροταξίας και Δημοσίων Έργων, σχετικώς με τις περιβαλλοντικές επιπτώσεις στην περιοχή "Στενά Νέστου" από την κατασκευή έργων του Οργανισμού Σιδηροδρόμων Ελλάδος διαγράφεται λόγω κωλύματος του κυρίου Υπουργού. 
Δεύτερη επίκαιρη ερώτηση είναι η με αριθμό 1042/13.6.2001 του Βουλευτή της Νέας Δημοκρατίας κ. Ανέστη Αγγελή προς τον Υπουργό Γεωργίας, σχετικώς με τη ρύθμιση των χρεών της Γεωργικής Ένωσης Οπωροκηπευτικών Καστοριάς.
Η επίκαιρη ερώτηση του κ. Αγγελή σε περίληψη έχει ως εξής:
"Η ΓΕΟΚ Α.Ε." αποτελεί συνεταιριστική έκφραση όπου επτακόσιοι (700) μηλοπαραγωγοί του Νομού Καστοριάς λειτουργούν με το καθεστώς ομάδος παραγωγών με ειδική αναγνώριση.
Με το δεδομένο ότι:
Α. Ο Νομός Καστοριάς παράγει τριάντα χιλιάδες (30.000) τόνους άριστης ποιότητος μήλων, τα οποία διακινούνται σε πολύ μεγάλο ποσοστό από την "ΓΕΟΚ Α.Ε."
Β. Η "ΓΕΟΚ Α.Ε." δραστηριοποιείται σε νέες δυναμικές καλλιέργειες.
Γ. Η "ΓΕΟΚ Α.Ε." διαθέτει άριστη υποδομή σύμφωνα με τις διεθνείς προδιαγραφές.
Δ. Η παρουσία της "ΓΕΟΚ Α.Ε." είναι δεδομένη στο εξωτερικό με τις εξαγωγές. 
Αβίαστα προκύπτει η ανάγκη αποδυνάμωσης της. 
Το μοναδικό πρόβλημα που αντιμετωπίζει είναι αυτό των δανείων, τα οποία είναι αποτέλεσμα πανωτοκιών επί του αρχικού επενδυτικού κεφαλαίου.
Ερωτάται ο κύριος Υπουργός:
1. Εάν ο πρόσφατα ψηφισθείς νόμος περί πανωτοκίων μπορεί να ισχύσει για τη ρύθμιση των χρεών της ΓΕΟΚ.
2. Εάν μπορεί να ενταχθεί η ρύθμιση σε ευνοϊκές ρυθμίσεις της Α.Τ.Ε. που ισχύουν για τους συνεταιρισμούς.
3. Εάν η Κυβέρνηση σκέπτεται πώς να επιλύσει το πρόβλημα με το δεδομένο ότι η "ΓΕΟΚ Α.Ε." έχει στρατηγική σημασία για το Νομό Καστοριάς ιδιαίτερα μετά την κρίση της γουνοποιίας."
Ο Υφυπουργός Γεωργίας κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Είναι γνωστό ότι η γεωργική εταιρεία "ΓΕΟΚ Α.Ε." το 1979 είχε πεντακόσιους ενενήντα μετόχους. Είναι μία σημαντική παρέμβαση στην περιοχή. Αξίζει όσον είναι δυνατόν να στηριχθεί. Βεβαίως δεν είναι κάτι καινούριο αλλά έχει στηριχθεί και στο παρελθόν. Το γνωρίζετε πολύ καλά, κύριε συνάδελφε.
Η εταιρεία αυτή καλύφθηκε από τις ευνοϊκές διατάξεις του ν. 2538/97. Υπήρξε απόφαση του Διοικητικού Συμβουλίου της Αγροτικής Τράπεζας με βάση την οποία διαγράφηκαν χρέη εξακοσίων σαράντα εκατομμυρίων προς την Αγροτική Τράπεζα και ρυθμίστηκαν επίσης με δυνατότητα εξόφλησης σε δέκα χρόνια οφειλές ύψους εξακοσίων τριάντα οκτώ εκατομμυρίων δραχμών. Οι προϋποθέσεις αυτής της ρύθμισης έγιναν αποδεκτές από τους μετόχους στη γενική συνέλευση των μετόχων ωστόσο μέχρι σήμερα δεν προχώρησε η εταιρεία στην υπογραφή της σύμβασης ρύθμισης. 
Η συγκεκριμένη οργάνωση είχε πρόσφατα απ΄ ό,τι ενημερωθήκαμε από την Αγροτική Τράπεζα επικοινωνία με την τράπεζα και υποσχέθηκε να στείλει ένα συγκεκριμένο υπόμνημα στο οποίο θα εξηγεί τους λόγους της καθυστέρησης και θα συζητά ή θα προτείνει τροποποίηση της ρύθμισης ή συμπληρωματική ρύθμιση. Πιστεύω ότι αυτό θα γίνει σύντομα.
Για το θέμα των πανωτοκίων όπως είναι γνωστό η Ένωση των Ελληνικών Τραπεζών επεξεργάζεται έναν ενιαίο τρόπο αντιμετώπισης του προβλήματος σε όλες τις τράπεζες και οι υπηρεσίες της Αγροτικής Τράπεζας περιμένουν να αποσταλεί η συγκεκριμένη εγκύκλιος μετά την απόφασή της για να μπορέσει να εντάξει και τη συγκεκριμένη επιχείρηση, αλλά και άλλες με ανάλογα προβλήματα σ'αυτές τις ρυθμίσεις.
Το Υπουργείο Γεωργίας είναι διατεθειμένο να καταβάλει κάθε δυνατή προσπάθεια για να βοηθήσει μια εταιρεία η οποία έχει συμβάλει αποτελεσματικά και μπορεί να συμβάλει αποτελεσματικότερα στην ανάπτυξη της περιοχής. Είναι μια πρωτοβουλία και μια αναπτυξιακή προσπάθεια που έχει δυναμική. Και εγώ ο ίδιος προσωπικά την έχω επισκεφθεί και είδα από κοντά την προσπάθεια που καταβάλλεται στην περιοχή και επειδή έχει ακριβώς αυτές τις αναπτυξιακές δυνατότητες μπορεί να αντιμετωπίσει σημαντικά προβλήματα στην περιοχή και να δώσει ώθηση σε παραγόμενα προϊόντα που μέχρι τώρα είχαν υποβαθμιστεί ή δεν είχε δοθεί σ' αυτά τα προϊόντα η δέουσα σημασία λόγω της ανάπτυξης της γούνας στην περιοχή. Γι' αυτό και θα κάνουμε ό,τι είναι δυνατόν για να βοηθήσουμε. Βεβαίως περιμένουμε και από την ίδια την εταιρεία να έρθει σε επαφή μαζί μας -είμαστε σε επαφή- να ολοκληρώσουμε ένα πρόγραμμα αντιμετώπισης των προβλημάτων αυτών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αγγελής έχει το λόγο.
ΑΝΕΣΤΗΣ ΑΓΓΕΛΗΣ. Το θέμα έρχεται ως επίκαιρο στη Βουλή για δύο λόγους: Αφ΄ ενός μεν διότι ο Νομός Καστοριάς αντιμετωπίζει σοβαρά προβλήματα με τον τομέα της γουνοποιίας και δεν υπάρχουν εναλλακτικές προτάσεις, αφ΄ ετέρου δε, όπως τόνισε ο κύριος Υπουργός, η συγκεκριμένη εταιρεία διαδραματίζει σημαντικότατο ρόλο στην τοπική οικονομία.
Τιμά ιδιαίτερα τον κοινοβουλευτικό έλεγχο, κύριε Υπουργέ, η γνώση με την οποία αντιμετωπίζετε το συγκεκριμένο θέμα και εγώ δημόσια σας ευχαριστώ.
Το πρόβλημα το οποίο αντιμετώπισε η συγκεκριμένη εταιρεία οφείλεται σε δάνεια που έχουν προέλθει από την κατασκευαστική περίοδο. Οι δυνατότητες της εταιρείας τόσο στην εμπορία και διάθεση των τριάντα χιλιάδων τόνων του Νομού Καστοριάς μήλων αρίστης ποιότητας, αλλά όσο και στην προσπάθεια εναλλακτικών λύσεων και προτάσεων προς τη γεωργική κατεύθυνση -και μπορώ να καταθέσω μια πρωτοβουλία της για παραγωγή περίπου τριών χιλιάδων τόνων τομάτας σε μια νέα δυναμική προσπάθεια αντιμετώπισης της ανεργίας- είναι πασιφανείς. Αυτό βέβαια ο νομοθέτης το έχει δει και μέσα από τα πλαίσια του ν. 2538/97 όσο και παλαιότερα από τις διατάξεις του άρθρου 5 του ν. 2237/94. 
Επικαλούμαστε τα πανωτόκια για ποιο λόγο; Η Διεύθυνση Γεωργικών Βιομηχανιών πρότεινε τις λύσεις και τη δεκαετή ρύθμιση πλην, όμως, απαιτεί εκατόν εξήντα και πλέον εκατομμύρια να κατατεθούν εφάπαξ γι'αυτό επικαλούμαστε το νόμο των επιτοκίων πράγμα το οποίο αδυνατεί η εταιρεία. Σε επαφή που είχαμε με το διοικητικό συμβούλιο της εταιρείας και από τη γνώση που έχω της ίδιας της εταιρείας, οι δυνατότητες που υπάρχουν είναι ότι μπορούν να δοθούν γύρω στα σαράντα με πενήντα εκατομμύρια κατ' έτος, ούτως ώστε να απαλειφθεί αυτός ο βραχνάς ο οποίος είναι τροχοπέδη στην ανάπτυξη της συγκεκριμένης εταιρείας.
Τελειώνοντας, θα ήθελα να πω ότι μένω στην υπόσχεσή σας ότι σε συνεργασία με το Υπουργείο Γεωργίας, με την Α.Τ.Ε., το διοικητικό συμβούλιο και τους παραγωγούς, θα δώσουμε μία τελική λύση, αποδεικνύοντας στην πράξη ότι διακρινόμαστε από αισθήματα και ενέργειες υπέρ της περιφερειακής ανάπτυξης και πολιτικής.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Πρόεδρε, θέλω να προσθέσω κάτι που έγινε ορατό και που εγώ τουλάχιστον διαπίστωσα στις δύο πρόσφατες επισκέψεις μου στην Καστοριά. Ένας σημαντικός τομέας της παραγωγής είχε για μεγάλο χρονικό διάστημα αποδυναμωθεί ή εγκαταλειφθεί, επειδή ο προσανατολισμός της παραγωγικής δραστηριότητας στην Καστοριά ήταν μονοσήμαντος στον τομέα της γούνας.
Επενδύθηκαν πολλά εκεί. Δεν διαψεύστηκαν. Υπάρχει μία κρίση -και το τονίζω αυτό, επειδή το ανέφερε ο κύριος συνάδελφος- η οποία, όμως, θα ξεπεραστεί και γίνονται προσπάθειες και σ' αυτόν τον τομέα και κατεύθυνση, παρά τις εμπλοκές που υπάρχουν και από τη διάθεση κάποιων χωρών της Ευρωπαϊκής Ένωσης να εμπλακούν και ουσιαστικά να συρρικνώσουν τον τομέα. Είναι γνωστό αυτό, κύριοι συνάδελφοι, και δεν θέλω να επεκταθώ.
Θεωρώ, όμως, ότι συμπληρωματικά -γιατί δεν θα εγκαταλείψουμε την προσπάθεια στον τομέα της γούνας- η δυνατότητα της Καστοριάς να προσανατολιστεί στον τομέα των δενδρωδών καλλιεργειών και των οπωροκηπευτικών είναι μια προοπτική ιδιαίτερα ενδιαφέρουσα και προς αυτήν την κατεύθυνση θα συμβάλουμε όσο το δυνατόν περισσότερο.
Στα πλαίσια αυτής της πολιτικής εντάσσεται και η προσπάθεια να στηριχτεί η ΓΕΟΚ και αυτό θα εξακολουθήσουμε να κάνουμε.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 1040/13.6.2001 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Δικαιοσύνης, Εξωτερικών, σχετικώς με τις γερμανικές πολεμικές επανορθώσεις.
Η επίκαιρη ερώτηση της κας Κανέλλη έχει ως εξής:
"Για το χρόνιο ζήτημα των γερμανικών πολεμικών επανορθώσεων, που επί πενήντα έτη αφήνει ανοιχτή ηθική, νομική, ιστορική και κυρίως πολιτική πληγή έχει αποφανθεί ήδη η ολομέλεια του Αρείου Πάγου της χώρας μας.
Το ζήτημα βεβαίως είναι πρωτίστως πολιτικό και ως τέτοιο έχει επιλυθεί από άλλες δικαιωμένες χώρες, στις οποίες η Γερμανία δεν πρωτοτύπησε αρνούμενη επανορθώσεις, όπως συνεχίζει να πράττει έναντι της Ελλάδας. Απορίας άξιον γιατί, και μάλιστα μετά την ενοποίηση των δύο γερμανικών κρατών.
Σε μια πολιτική ευαίσθητη και σκοτεινή για τα κεκτημένα των λαών εποχή, η χώρα μας εμφανίζεται να συγγράφει ιστορία νομικών, δικονομικών και εναντιούμενων σε κάθε κανόνα διεθνούς δικαίου, πολιτικών εν τέλει παραδοξοτήτων. Παρά την ύπαρξη δεδικασμένων με προηγούμενη απόφαση της ολομελείας του Αρείου Πάγου, το Α' Τμήμα δικάζοντας παρόμοια υπόθεση, την παραπέμπει στο Ανώτατο Ειδικό Δικαστήριο μετά από το αδιανόητο γερμανικό αίτημα επανεξέτασης του ήδη δεδικασμένου. Αίτημα που ίσως επέτρεψε το γεγονός ότι και των τριών αυτών οργάνων προεδρεύει ένα και το αυτό πρόσωπο.
Ερωτώνται οι κύριοι Υπουργοί:
Τι προτίθεται να πράξει η Κυβέρνηση, ώστε να εξασφαλίσει επιτέλους την ηθική δικαίωση των θυμάτων της ναζιστικής θηριωδίας και την ικανοποίηση των αιτημάτων τους απέναντι στη Γερμανία και να αποτρέψει έτσι το διεθνή τραυματισμό της αξιοπιστίας της ελληνικής πολιτικής, των κυβερνητικών της οργάνων και της δικαιοσύνης";
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Συμφωνώ με την κα Κανέλλη ότι το ζήτημα είναι πρωτίστως πολιτικό. Έλληνες πολίτες, όμως, θύματα της θηριωδίας του Διστόμου, προσέφυγαν στη δικαιοσύνη και δικαιώθηκαν με απόφαση της Ολομέλειας του Αρείου Πάγου.
Η δίκη, όμως, αυτή δεν έχει τελειώσει, διότι έχει ανοίξει μία άλλη δίκη περί την εκτέλεση για ένα νομικό θέμα ως προς το αν χρειάζεται η άδεια του Υπουργού Δικαιοσύνης ή όχι. Αυτό εκκρεμεί στα δικαστήρια όπου προσέφυγαν οι Γερμανοί, στο Πρωτοδικείο Αθηνών. Έως ότου εκδοθεί αυτή η απόφαση, η ελληνική Κυβέρνηση δεν μπορεί να πάρει θέση.
Έχει ανοίξει και μία άλλη δίκη, όπως είναι γνωστό. Άλλοι δικαιούχοι ναζιστικών θηριωδιών προσέφυγαν επίσης στα δικαστήρια. Εδώ έφθασε πάλι έως τον Άρειο Πάγο η υπόθεσή τους και το Α' Τμήμα έκρινε ότι είναι ακόμη υπό αμφισβήτηση το νομικό πρόβλημα εάν υπάρχει διεθνές έθιμο -που έχει το χαρακτήρα του παραδεδεγμένου διεθνούς κανόνα δικαίου και αναγνωρίζεται και από το άρθρο 28 του Συντάγματος- που να καταργεί την ετεροδικία και μπορεί να δικαστεί στην Ελλάδα αυτή η υπόθεση, όπως είχε δεχθεί αρχικά η ολομέλεια του Αρείου Πάγου. Παραπέμφθηκε, λοιπόν, η υπόθεση στο Ανώτατο Ειδικό Δικαστήριο.
Όσο εκκρεμεί εκεί αυτή η υπόθεση, η οποία βέβαια δεν θίγει τα δικαιώματα των θυμάτων του Διστόμου, δεν μπορούμε να ασκήσουμε οποιαδήποτε παρέμβαση στη δικαιοσύνη.
Εξακολουθούμε να έχουμε τη θέση ότι είναι πολιτικό το θέμα, να επιδιώκουμε την πολιτική λύση του θέματος. Το έχουμε θέσει στη γερμανική πλευρά το πρόβλημα. Μπορώ να σας διαβεβαιώσω ότι υπήρξε για πρώτη φορά κατανόηση από τη γερμανική πλευρά. Υπάρχει -το δέχομαι- μια καθυστέρηση. Ίσως οφείλεται κατά τη δική μου τη γνώμη και στο ότι η γερμανική πλευρά, δίνει αρκετή έμφαση αυτήν την περίοδο στις δίκες τις οποίες διεξάγει στην Ελλάδα αλλά εμείς δεν θα περιμένουμε το τέλος των δικών αυτών για να προσπαθήσουμε να το λύσουμε πολιτικά το θέμα. Πρέπει όμως να δεχθούμε ότι η πολιτική λύση είναι μια συναινετική λύση, δεν είναι λύση με αντιδικία και η συναινετική λύση απαιτεί κάποιο χρόνο. Πάντως η ελληνική Κυβέρνηση, πιστεύει ότι υπάρχουν αυτές οι αξιώσεις όχι μόνο ιδιωτών αλλά και του κράτους για τις πολεμικές αποζημιώσεις και για το κατοχικό δάνειο και δεν παραιτείται καθόλου αυτών των αξιώσεων τις οποίες όπως σας είπα έχει θέσει στη γερμανική πλευρά. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Χαίρομαι να ακούω εκ στόματος του Υπουργού Δικαιοσύνης ότι ετέθη το ζήτημα στη γερμανική πλευρά. Θα σας παρακαλούσα στη δευτερολογία σας να είστε αν μπορείτε λίγο σαφέστερος ως προς το πότε ετέθη. Διότι ένα από τα πάγια αιτήματα ήταν να ακούσει κάποιος κάτι εκκρεμουσών των δικών. Είναι πρόσφατη η επίσκεψη του Πρωθυπουργού και η συνάντησή του με τον κ. Σρέντερ. Επίσης τώρα συναντά πάλι Γερμανούς στο Γκέντεμποργκ και χθες τον ακούσαμε να δηλώνει ότι δεν θα πιέσει για το ζήτημα της ένταξης της Κύπρου στην Ευρωπαϊκή Ένωση. Όμως εδώ υπάρχει ένα θέμα το οποίο άπτεται απολύτως των δικών σας αρμοδιοτήτων και θα έπρεπε να το εξετάσετε. Δεν είναι τυχαία η αναφορά μου στην ερώτηση και είναι πρωτίστως πολιτικό το ζήτημα στον τρόπο με τον οποίο νομικά αντιμετωπίζεται γεννώντας πολιτικά προβλήματα. Ξέρετε πάρα πολύ καλά ότι η υπόθεση της αδικοπραξίας ξένου κράτους, αυτά τα juro imperii και juro έχουν λυθεί από το '72 από την ευρωπαϊκή σύνδεση για το ζήτημα της αμφισβήτησης της ετεροδικίας μεταξύ των δυο κρατών που δεν μπορούν να την επικαλεσθούν και το γνωρίζετε καλύτερα από εμένα. 
Ξέρετε επίσης ότι έγινε αναπομπή από το τμήμα παρά την απόφαση της ολομέλειας. Αντί να πάει ξανά στην ολομέλεια του Αρείου Πάγου έγινε αναπομπή του ζητήματος και πάει στο Ανώτατο Ειδικό Δικαστήριο. Εδώ υπάρχει το πρόβλημα του κ. Ματθία και το γνωρίζετε, κύριε Υπουργέ. Ως μειοψηφών δεν μπορεί να προεδρεύει. Το λιγότερο που μπορούμε να ζητήσουμε είναι να αυτοεξαιρεθεί και να αφήσει τη διαδικασία να εξελιχθεί εν πάση περιπτώσει. Ούτως ή άλλως έχει προξενήσει μια υποψία για πολιτικό χειρισμό νομικών υποθέσεων. Βέβαια είναι νομότυπος, εντάξει. Ούτως ή άλλως η αναπομπή στο Ειδικό Δικαστήριο έγινε με το προηγούμενο Σύνταγμα. Τώρα έχουμε το καινούριο Σύνταγμα. Δεν λέει κανείς ότι δεν έγιναν νομότυπα τα πράγματα, αλλά γεννιέται θέμα πολιτικής ηθικής. Και είναι ένα ζήτημα πολιτικής ηθικής και εσωτερικό. Δεν είναι δυνατόν να συζητάμε τώρα στο Ανώτατο Δικαστήριο το αν έχει ή δεν έχει το δικαίωμα να επικαλείται την ετεροδικία η Γερμανία. 
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
Τελειώνω, είναι κρίσιμο το ζήτημα σας παρακαλώ πολύ. Είναι και καλοπροαίρετος ο Υπουργός να απαντήσει σ' αυτό το θέμα. 
Σας άκουγα χθες το βράδυ, κύριε Υπουργέ, να λέτε ότι ακόμη και στα ζητήματα εφαρμογής του τρομονόμου για τον οποίο ό,τι ακούστηκε, ακούστηκε, είναι ζήτημα εφαρμογής και εδώ είμαστε να το παρακολουθήσουμε. Δεν είναι δυνατόν να προεδρεύει και στα τρία ο κ. Ματθίας ως μειοψηφών στο Ανώτατο Ειδικό Δικαστήριο. Αυτό αν φύγει από τη μέση ενδεχομένως να διευκολυνθεί και η διαδικασία η νομική από κάτω. Αλλά από την άλλη πλευρά δεν θα το αφήσουμε. ΄Εχει την πολιτική βούληση η Κυβέρνηση και είναι λέτε θέμα πολιτικής συναίνεσης. Υπάρχει και συναίνεση η οποία εξασφαλίζεται μετ' επιτάσεως. 
Όταν έχουμε αντίστοιχη απόφαση για την υπόθεση Λοϊζίδη, και το ξέρετε καλύτερα, και την πρόσφατη απόφαση στο Συμβούλιο της Ευρώπης δεν είναι δυνατόν να αφήνουμε τα περιθώρια να εξαντλούνται μετά από πενήντα χρόνια και να είναι μια μόνη η Ελλάδα -μια μόνη- αναποζημίωτη. Είναι ζήτημα εθνικής και κοινωνικής δικαιοσύνης και περηφάνιας. Δεν αφορά σε ανθρώπους, αφορά τον τόπο και σας καλούμε να επισπεύσετε τις διαδικασίες! 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): ΄Εχει ασφαλώς τεθεί το θέμα στη γερμανική πλευρά. Δεν μπορώ να γίνω σαφέστερος και να εξειδικεύσω, πώς, κυρία Κανέλλη.
Να σας πω όμως ότι το έχω συζητήσει ο ίδιος επανειλημμένα με την ομόλογό μου Υπουργό Δικαιοσύνης της Γερμανίας και μάλιστα στην τελευταία συνάντηση αρχές της εβδομάδος στη Στοκχόλμη. 
Για το θέμα του προέδρου του Αρείου Πάγου, βεβαίως προήδρευσε και στην ολομέλεια, η οποία έκρινε με βάση εκείνη τη σύμβαση του 1972, τη διεθνή σύμβαση η οποία δεν έχει κυρωθεί από την Ελλάδα, ότι από αυτήν απέρρεε ένα διεθνές έθιμο. Το πρώτο τμήμα του Αρείου Πάγου, υπό την προεδρία πάλι του κ. Ματθία, έκρινε ότι είναι υπό αμφισβήτηση το αν ισχύει αυτό το έθιμο. Η διεθνής σύμβαση έχει κυρωθεί από πολύ λίγα κράτη και υπάρχει αυτό το πραγματικό ζήτημα, αν πράγματι έχει διαμορφωθεί αυτό το διεθνές έθιμο. Θα το κρίνει το ανώτατο ειδικό δικαστήριο, το οποίο επίσης θα κρίνει κατά πόσο υπάρχει κώλυμα για τον πρόεδρο του Αρείου Πάγου να μετάσχει και εκεί. Δεν θέλω να προκαταβάλω τη λύση αυτού του νομικού θέματος, αν υπάρχει κώλυμα ή όχι. Εξακολουθώ να πιστεύω ότι το θέμα πρέπει να λυθεί και οι προσπάθειες καταβάλλονται σε πολιτικό επίπεδο. 
Θα ήθελα να προσθέσω και μία πληροφορία, που ίσως είναι γνωστή, ότι η συναινετική λύση απέδωσε και η ομοσπονδιακή δημοκρατία της Γερμανίας πριν από ένα ενάμιση χρόνο, ψήφισε νόμο, ύστερα από διεθνή διεκδίκηση, για τα θύματα της καταναγκαστικής εργασίας. Δικαιούχοι είναι και πολλοί Έλληνες. Νομίζω ότι το ποσό που έχει προβλεφθεί είναι ενάμισι τρισεκατομμύριο δραχμές περίπου. Έχουμε τις διαδικασίες σε εξέλιξη, ώστε να πάρουν την αποζημίωσή τους οι Έλληνες εκείνοι πολίτες που ήταν θύματα καταναγκαστικής εργασίας. 
Εξακολουθούν οι προσπάθειες για τη συναινετική, σε πολιτικό επίπεδο, λύση του θέματος. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Τέταρτη και τελευταία είναι η με αριθμό 1044/13.6.2001 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εξωτερικών, σχετικώς με δημοσιεύματα του Τύπου αναφερόμενα σε αναδιάταξη των συνόρων στα Βαλκάνια εις βάρος της χώρας μας.
Η επίκαιρη ερώτηση του κ. Καρατζαφέρη έχει ως εξής:
"Δημοσιεύματα εφημερίδων που θεωρούνται επίσημα κυβερνητικά όργανα των κυβερνήσεων του Βελιγραδίου και των Σκοπίων αναφέρουν στα πρωτοσέλιδά τους ότι έχει ήδη αποφασισθεί στην Ουάσιγκτον από τις 28 Μαρτίου με πρωτεργάτη τον Χ. Κίσσιγκερ η αναδιάταξη των βαλκανικών συνόρων.
Με βάση τα δημοσιεύματα και ιδιαίτερα της σερβικής εφημερίδας "Glas Janvosti" της 7ης Ιουλίου κυρίαρχες και ωφελημένες χώρες στα Βαλκάνια αναδεικνύονται η Μεγάλη Αλβανία, η Μεγάλη Σερβία που έχει πλέον καταστεί πολιτικά "ελέγξιμη" ως και η Τουρκία στην οποία θα προσαρτηστεί τμήμα της Βουλγαρίας.
Δημοσιεύματα επίσης της 31ης Μαίου στο επίσημο όργανο των Σκοπίων "Nova Macedonya" αναφέρει ότι οποιαδήποτε απώλεια εδαφών στα δυτικά της χώρας τους εκ μέρους των Αλβανών θα αντικατασταθεί με ανταλλάγματα της Μακεδονίας του "Πιρίν" και του "Αιγαίου" δηλαδή περιοχές γύρω από την Καστοριά, Φλώρινα, Έδεσσα και Αριδαία όπου ζουν "Εθνικοί Μακεδονικοί" πληθυσμοί.
Ερωτάται ο κύριος Υπουργός:
Είναι ενήμερος για τα παιχνίδια που μεθοδεύονται στην περιοχή μας;
Ποιες είναι οι μέχρι στιγμής αντιδράσεις της Ελληνικής Κυβέρνησης στα σενάρια σαλαμοποίησης των Βαλκανίων;
Είναι εν γνώσει του οι συζητήσεις που έγιναν φέτος στα πλαίσια της συνόδου της Λέσχης Μπίλντερμπεργκ και πώς σκέπτεται να αντιδράσει το Υπουργείο Εξωτερικών;"
Πριν σας δώσω το λόγο, κύριε Υπουργέ, θέλω να ανακοινώσω στο Σώμα ότι παρακολούθησαν τη συνεδρίασή μας από τα δυτικά θεωρεία ο Κυβερνήτης της Καντόνα της Κίνας, ο Πρέσβης της Κίνας στην Ελλάδα και πολλοί Βουλευτές.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Ο Υφυπουργός Εξωτερικών κ. Νιώτης έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε πάγια θέση της ελληνικής εξωτερικής πολιτικής είναι ο σεβασμός των διεθνώς αναγνωρισμένων συνόρων. Η θέση αυτή είναι ακρογωνιαίος λίθος της πολιτικής. Είναι ευρύτερα αποδεκτή και στο πλαίσιο της Ευρωπαϊκής Ένωσης, αλλά και του ΝΑΤΟ. Οι εξελίξεις των τελευταίων ετών στην περιοχή μας έχουν καταδείξει ότι τυχόν περαιτέρω κατάτμηση, μόνο περιπέτειες θα μπορούσε να επισωρεύσει και κανένα πρόβλημα δεν πρόκειται να επιλύσει. Ο στείρος αθλητισμός, ο επιθετικός μεγαλοϊδεατισμός, από όπου και αν προέρχονται, είναι πηγή δεινών και οδηγούν σε έναν ατέρμονο κύκλο βίας, χωρίς καμία προοπτική για το μέλλον. 
Η εδαφική ακεραιότητα, η κυριαρχία και ο νέος χαρακτήρας των Βαλκανικών κρατών αποτελούν θεμελιώδη προϋπόθεση σταθερότητας στην περιοχή. Αυτές είναι παραδεκτές αρχές, που δεν αποτελούν μόνο τη βάση της πολιτικής που ασκεί η ελληνική Κυβέρνηση, αλλά, όπως είπα πριν, είναι θεμελιωμένες αρχές, πάνω στις οποίες στηρίζει τη δραστηριότητά της και η Ευρωπαϊκή Ένωση, αλλά και το ΝΑΤΟ στην περιοχή, κάτω από την αιγίδα και των αρχών των Ηνωμένων Εθνών. 
Κύριε συνάδελφε, οι μαθητευόμενοι μάγοι τους οποίους επικαλείσθε, έχουν προκαλέσει ήδη πολλά δεινά και ασφαλώς κανείς δεν τους λαμβάνει υπόψη. Πρέπει δε να σας διαβεβαιώσω ότι οι χώρες της Βαλκανικής, τόσο στη Σύνοδο Κορυφής το Φεβρουάριο στα Σκόπια, όσο και στην Υπουργική Σύνοδο το Μάιο, επαναβεβαίωσαν την αποφασιστική συμπαράταξή τους στις αρχές του Ελσίνκι και βεβαίως στις αρχές της διατήρησης των υφισταμένων συνόρων, της συνεργασίας στην κατεύθυνση της εμπεδώσεως της ειρήνης, της εμβάθυνσης της δημοκρατίας και ασφαλώς του σεβασμού των ανθρωπίνων δικαιωμάτων.
Προς αυτήν την κατεύθυνση είμαστε βέβαιοι ότι και η συναπόφαση των ηγετών των βαλκανικών κρατών, αλλά και των Υπουργών Εξωτερικών στις δύο διαβαλκανικές συνόδους να απομονωθούν τα εξτρεμιστικά στοιχεία, τα οποία ασκούν τρομοκρατική δραστηριότητα στην περιοχή, είναι μια περαιτέρω εγγύηση ότι η κατάσταση η οποία ασφαλώς εγκυμονεί κινδύνους στη FYROM, η γενικότερη κατάσταση στη Βαλκανική θα οδηγηθεί μέσω πολιτικού διαλόγου στην ειρηνική επίλυση των διαφορών. 
Δεν μπορούμε να παρακολουθούμε τα σενάρια της παραπολιτικής και των θεωρητικώς υπογείων μηχανισμών, που τάχα διαρθρώνουν και προαποφασίζουν τις τύχες του κόσμου. Είναι ένα σενάριο που δεν το αποδέχεται το ελληνικό Υπουργείο Εξωτερικών και που, αν εσείς έχετε περισσότερα στοιχεία, μπορείτε σε κάποιο άρθρο σας να επικαλεστείτε. Αυτό όμως δεν μπορεί να το λαμβάνει υπόψη η ελληνική πολιτική και ευτυχώς δεν την λαμβάνει υπόψη και η διεθνής πολιτική.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ. Καρατζαφέρης έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Πρόεδρε, η έκθεση ιδεών την οποία ακούσαμε πριν από λίγο από τον κύριο Υφυπουργό, θα μπορούσε να είναι πάρα πολύ καλή σαν έκθεση της εβδόμης γυμνασίου. Μέχρι εκεί, κύριε Υπουργέ, αλλά εδώ μιλάμε για την Ελλάδα. Κάτι συμβαίνει εκεί. 
Κατ' αρχήν, δεν μπορώ να καταλάβω γιατί δεν ήρθε ο Υπουργός ο οποίος χειρίζεται τα θέματα. Ή ανυποψίαστοι είστε εκεί στο Υπουργείο ή πάσχετε από πολιτική και πνευματική σύγχυση ή εν πάση περιπτώσει έχετε ενδοτική ακράτεια. Δηλαδή δεν καταλαβαίνετε τίποτε απ' ό,τι γίνεται; Σας το είπε ο κ. Κοστούνιτσα.
Έγινε σύσκεψη στις 28 Μαρτίου στη Νέα Υόρκη, συζητήθηκε στη λέσχη Μπίλντεμπεργκ, από την οποία αυτήν τη δεκαετία δεν υπάρχει χρονιά που να απουσιάζει Υπουργός δικός σας. Το γράφουν οι εφημερίδες, τα κομματικά όργανα, δηλαδή η "ΕΞΟΡΜΗΣΗ", και των Σκοπίων και της Γιουγκοσλαβίας. Εσείς δεν ακούτε τίποτε; Δεν βλέπετε τι μεθοδεύεται και τι γίνεται; Για ποια Ευρώπη μου λέτε και για ποιο ΝΑΤΟ; Είναι η ιστορία των Αμερικανών, αυτό το οποίο θέλουν να επιβάλουν οι Αμερικάνοι και εσείς αρνείσθε να αντιδράσετε και αυτό μας φοβίζει. Οι μαθητευόμενοι μάγοι του Υπουργείου Εξωτερικών. Για όνομα του Θεού! 
Χθες ο UCEKA πήγε και έγραψε συνθήματα στα Ιωάννινα. Το ξέρετε; Και εσείς -γιατί να το αντιληφθείτε;- έχετε πάρει το Σώμα Στρατού και το έχετε πάει προς Ανατολάς. Δεν υπάρχει. Μόνο ο συνοριακός φρουρός αυτήν τη στιγμή θα αντιμετωπίσει την οποιαδήποτε επέμβαση ή παρέμβαση των UCEKAδων.
Κύριε Υπουργέ, μέσα στο μήνα θα έχετε επεισόδιο πρόκλησης. Αυτά δεν τα αντιλαμβάνεσθε; Αυτά δεν τα βλέπετε; Δεν βλέπετε στο ΙΝΤΕΡΝΕΤ τις επίσημες σελίδες της αλβανικής κυβέρνησης; Σ' αυτήν την πρόκληση δεν θα απαντήσουμε; Θα μείνει αναπάντητη; Πάνε για αλλοίωση των συνόρων. Το ζήσαμε αυτήν τη δεκαετία στη Σερβία, άλλαξαν τα σύνορα. Το είδατε. Τώρα, αυτήν τη στιγμή που μιλάμε, αλλάζουν στα Σκόπια. 
Δεν φοβάσθε τον κίνδυνο; Το κόμμα το οποίο δημιουργήθηκε αυτήν τη στιγμή στην Έδεσσα από τη βουλγαρική παρακοινότητα δεν σας λέει τίποτα; Οι αλλαγές των επωνύμων Ελλήνων πολιτών σε κατάληξη -ωφ δεν σας λένε τίποτε; Το τι συμβαίνει αυτήν τη στιγμή με τους τσάμηδες, δεν σας λέει τίποτε; Η τρομοκρατία που επιχειρείται στα χωριά της Βορείου Ηπείρου εν όψει των εκλογών δεν σας λέει τίποτε; 
Δεν μπορεί να είσθε ανυποψίαστοι. Και αυτό το οποίο συγκινεί, δημιουργεί πρόβλημα, στενοχωρεί τον ελληνικό λαό, είναι για ποιο λόγο πράττετε αυτά τα οποία πράττετε. Τι σημαίνει; Είσαστε αυτοκέφαλη Κυβέρνηση ή ενεργείτε ως ενεργούμενο, ως μαριονέτα των Αμερικανών; Επιτέλους, κάποιος πρέπει να απολογηθεί γι' αυτά που συμβαίνουν εις βάρος του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Καρατζαφέρη, δεν χρειάζονται αυτές οι εκφράσεις. Μπορείτε να κάνετε την κριτική σας με άλλο τρόπο, ως προς τις εκφράσεις και τους χαρακτηρισμούς. 
Ο κύριος Υπουργός έχει το λόγο. 
ΓΕΩΡΓΙΟΣ ΚΑΡΑΤΖΑΦΕΡΗΣ: Το θέμα ορθοφωνίας αφορά εμένα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Αφορά και το Προεδρείο και τον Κανονισμό, κύριε Καρατζαφέρη. Και με όλη την προσήκουσα ηρεμία σας λέω...
ΓΕΩΡΓΙΟΣ ΚΑΡΑΤΖΑΦΕΡΗΣ: Υπάρχει κριτική. Τα χαϊδέματα από άλλες πλευρές της Αιθούσης, δεν θα τα βρείτε από μας. 
ΠΡΟΕΔΡΕΥΩΝ (Κωνσταντίνος Γείτονας): Όσον αφορά το Προεδρείο αναφέρθηκε καθαρώς στους χαρακτηρισμούς σας και σε τίποτε άλλο, όχι στην ουσία αυτών που λέτε. 
ΓΕΩΡΓΙΟΣ ΚΑΡΑΤΖΑΦΕΡΗΣ: Οι χαρακτηρισμοί συνοδεύουν τις πράξεις, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ.
Ορίστε, κύριε Υπουργέ, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, δεν θα σταθώ ιδιαίτερα στους χαρακτηρισμούς του κ. Καρατζαφέρη, οι οποίοι άλλωστε χαρακτηρίζουν εκείνον ...
ΓΕΩΡΓΙΟΣ ΚΑΡΑΤΖΑΦΕΡΗΣ: Κύριε Υπουργέ, χαρακτηρίζουμε την πατριωτική σας ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μάλιστα, αλλά σας χαρακτηρίζουν, κύριε συνάδελφε. 
ΓΕΩΡΓΙΟΣ ΚΑΡΑΤΖΑΦΕΡΗΣ: Όχι, κύριε Υπουργέ, εδώ μιλήστε επί του θέματος ...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ δεν έχετε το λόγο, κύριε Καρατζαφέρη.
ΓΕΩΡΓΙΟΣ ΚΑΡΑΤΖΑΦΕΡΗΣ:...(Δεν ακούστηκε)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εγώ όμως θέλω να σχολιάσω ότι οι μαθητευόμενοι μάγοι, κύριε συνάδελφε, είναι αυτοί μεταξύ των οποίων φαίνεται και εσείς, οι οποίοι επιχειρείτε να ερμηνεύσετε τα διεθνή και τα περιφερειακά γεγονότα μέσω υπόγειων μηχανισμών και φανταστικών σεναρίων και όχι με βάση τους διεθνείς συσχετισμούς, τη συμπεριφορά των κρατών ή, αν θέλετε, τη συμπεριφορά των διεθνών μηχανισμών και των σταθερών μηχανισμών ασφάλειας και άμυνας.
Η Ελλάδα είναι ισχυρή, αισθάνεται ισχυρή και μπορεί η Κυβέρνηση να δηλώνει, όπως και κάθε πολιτικός μέσα στο εσωτερικό περιβάλλον των θεσμών της Ελλάδας, ότι η χώρα μας δεν κινδυνεύει. Ασφαλώς, δεν είμαστε ευχαριστημένοι να βλέπουμε αυτές τις εξελίξεις στα Βαλκάνια και σε καμία περίπτωση δεν μπορεί παρά να αγωνιστούμε για τη διατήρηση των υφισταμένων συνόρων, αλλά με σοβαρότητα, με υπευθυνότητα, με σχέδιο και ασφαλώς σε πλήρη συνεργασία με τους εταίρους μας στην Ευρωπαϊκή Ένωση, το ΝΑΤΟ και, όπως σας είπα και πριν, και σε πλήρη αρμονία με τις χώρες και τις κυβερνήσεις στα πλαίσια της διαβαλκανικής συνεργασίας. Ακόμη και η αλβανική κυβέρνηση προς τιμήν της συνυπέγραψε τόσο στη Σύνοδο Κορυφής όσο και στη Σύνοδο στα Τίρανα των Υπουργών Εξωτερικών την ανάγκη απομόνωσης των εξτρεμιστικών, εθνικιστικών στοιχείων. 
Τώρα ένα ακόμη στοιχείο σεναρίων είναι αυτά που λέτε περί μεγάλης Σερβίας. Να ένα δείγμα ότι τα φανταστικά σενάρια και όλες αυτές οι διαδικτυώσεις των υπογείων ρευμάτων σας οδηγούν σε τελείως ακραία συμπεράσματα. Πού την είδατε τη μεγάλη Σερβία; Κοντεύει να μείνει το Βελιγράδι και εσείς ομιλείτε περί μεγάλης Σερβίας. Πρέπει να είμαστε πολύ προσεκτικοί. 
Εμείς χαιρετίζουμε τις δημοκρατικές εξελίξεις στη Σερβία και ασφαλώς υποστηρίζουμε το σύμφωνο σταθερότητας και το ελληνικό σχέδιο για την ανασυγκρότηση των Βαλκανίων πεντακοσίων τριάντα εκατομμυρίων ευρώ, που ήδη κινείται. Η Ελλάδα που αποτελεί παράγοντα σταθερότητας και ειρήνης στη Βαλκανική και είναι μέλος της ευρωπαϊκής οικογένειας και η πιθανή, σε εξαιρετικές περιπτώσεις, ακόμη και ανάμειξη των στρατιωτικών δυνάμεων του ΝΑΤΟ ως ειρηνευτικών δυνάμεων στην περιοχή είναι παράγοντες, οι οποίοι μπορούν να διασφαλίσουν τη σταθερότητα και την ειρήνη στην περιοχή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τα υπόλοιπα περί φερέφωνων και περί ενεργούμενων δεν αφορούν ούτε την ελληνική εξωτερική πολιτική ούτε την Κυβέρνηση. Αφορούν και πάλι τις δικές σας αντιλήψεις και φαντασιώσεις.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η υπ΄ αριθμόν 61/6/18.5.2001 επίκαιρη επερώτηση των Βουλευτών της Νέας Δημοκρατίας κυρίων Βύρωνα Πολύδωρα, Θεόφιλου Βασιλείου, Ευάγγελου Πολύζου, Χρήστου Μαρκογιαννάκη, Ιωάννη Λαμπρόπουλου, Θεόφιλου Λεονταρίδη, Αθανάσιου Δαβάκη, Νικόλαου Κατσαρού, Αναστάσιου Νεράντζη, Αικατερίνης Παπακώστα, Σωτήριου Κούβελα και Βασίλειου Μιχαλολιάκου προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την πρόληψη των πυρκαγιών.
Για τη συζήτηση της επίκαιρης επερώτησης ορίζεται από τη Νέα Δημοκρατία ως Κοινοβουλευτικός Εκπρόσωπος ο Βουλευτής Β΄ Αθήνας κ. Βύρων Πολύδωρας. 
Το λόγο έχει ως πρώτος επερωτών ο κ. Θεόφιλος Βασιλείου. 
ΘΕΟΦΙΛΟΣ ΒΑΣΙΛΕΙΟΥ: Κυρίες και κύριοι συνάδελφοι, έρχεται σήμερα επίκαιρα στην Εθνική Αντιπροσωπεία για συζήτηση ένα μείζον εθνικό θέμα. Και όσο βαδίζουμε προς την καρδιά του καλοκαιριού, αυτό δείχνει το απόλυτο ενδιαφέρον της Νέας Δημοκρατίας για τις δυνατότητες αντιμετώπισής του. Και δυστυχώς μέχρι σήμερα έχει αποδειχθεί η έλλειψη σεβασμού, είκοσι χρόνια τώρα, και η έλλειψη στο βαθμό που πρέπει, του οφειλομένου ενδιαφέροντος από την Κυβέρνηση, που αν τούτο συνέβαινε, αυτό το θέμα δεν θα συνεζητείτο σήμερα στην ελληνική Βουλή.
Γίναμε μάρτυρες τα τελευταία χρόνια μιας κατάστασης, η οποία έδειξε εκατοντάδες χιλιάδες στρέμματα ελληνικών δασών να κατακαίγονται, πλήρης καταστροφή του περιβάλλοντος, νεκρούς πολίτες και στελέχη της δασοπυρόσβεσης, που συνθέτουν το πλαίσιο μιας εθνικής καταστροφής, το οποίο δυστυχώς χρόνο με το χρόνο καθίσταται ανεξέλεγκτο και το μόνο ενδιαφέρον που επιδεικνύει η Κυβέρνηση προς αυτήν την κατεύθυνση είναι ενδιαφέρον σχεδίων επί χάρτου και κάθε άλλο, παρά ελέγχου του βαθμού αποτελεσματικότητας που απαιτείται. 
Το σύστημα αντιμετώπισης των πυρκαγιών, αυτό το σύστημα που ισχύει σήμερα, χαρακτηρίζεται από ανυπαρξία αποτελεσματικών διοικητικών δομών, από πλήρη αδυναμία συντονισμού των δυνάμεων που υπάρχουν, από απουσία επαρκών πόρων ακόμα και σε αντιμετώπιση στοιχειωδών καταστάσεων. Χαρακτηρίζεται από επικάλυψη αρμοδιοτήτων. Χαρακτηρίζεται από έλλειψη συγκροτημένης πολιτικής αναδάσωσης. Χαρακτηρίζεται από καθυστέρηση ολοκλήρωσης του Εθνικού Κτηματολογίου -αλήθεια, τι έγινε με αυτό;- και από αδυναμία συγκρότησης και λειτουργίας του Εθνικού Δασολογίου, από γενική απουσία εθνικού σχεδίου δράσης. Χαρακτηρίζεται από απουσία, ανά δάσος, ειδικού αντιπυρικού σχεδιασμού και προστασίας. Χαρακτηρίζεται από απουσία δασικών χαρτών και όπου υπάρχουν αυτοί, δυστυχώς δεν είναι επικαιροποιημένοι. Χαρακτηρίζεται από μη επάρκεια μέσων πυρόσβεσης και έλλειψη εκσυγχρονισμού των υπαρχόντων μέσων πυρόσβεσης. Και βεβαίως χαρακτηρίζεται από αδυναμία συντονισμού και εκμετάλλευσης του υπάρχοντος ανθρώπινου δυναμικού από οποιαδήποτε πηγή και αν προέρχεται.
Οι διαπιστώσεις αυτές απέδειξαν, ότι την τελευταία δεκαετία τουλάχιστον δεν υπήρξε πολιτική βούληση. Δεν υπήρξε πολιτική στρατηγικής αντιμετώπισης αυτής της λαίλαπας. ΄Εχει αναδειχθεί τελευταία ως υπηρεσία συντονισμού η Γενική Γραμματεία Πολιτικής Προστασίας και διερωτώμαι, γιατί είναι αδύνατον να υπάρχει ένας ενιαίος φορέας δασοπροστασίας, όπως άλλωστε είχε προταθεί και είχε αποφασισθεί από διακομματική επιτροπή του 1995; Γιατί, κύριε Υπουργέ, πραγματικά αρνείσθε την πρόταση της Νέας Δημοκρατίας, για σύσταση διακομματικής επιτροπής, για τη χάραξη πολιτικής και για τον εκσυγχρονισμό του καθεστώτος πρόληψης και καταστολής των φυσικών καταστροφών;
Εγκαλούμε την Κυβέρνηση και εγκαλούμε τους αρμόδιους Υπουργούς γιατί το σύστημα που έχετε καθιερώσει, αυτό που ισχύει σήμερα, είναι σύστημα αποσπασματικών ρυθμίσεων. Είναι σύστημα σχεδίων επί χάρτου, χωρίς την απαιτούμενη αποτελεσματικότητα, που είναι μετρήσιμο μέγεθος και για την οποία αποτελεσματικότητα ουδείς, ούτε και σεις κύριε Υπουργέ, μπορεί να είναι υπερήφανος για ό,τι συμβαίνει.
Στα μισά του Δεκέμβρη, υπό τον Πρωθυπουργό καθορίστηκε η πολιτική αντιμετώπιση της δασοπυροπροστασίας κι έγιναν οι ανάλογες εκτιμήσεις για τα τελευταία χρόνια. Με βάση αυτό εξεδόθη η υπ' αριθμόν 474 της 28ης Φεβρουαρίου απόφαση του Υπουργείου Εσωτερικών, Δημόσιας Διοίκησης και Αποκέντρωσης για τη λήψη είκοσι τεσσάρων μέτρων προστασίας από τις δασικές πυρκαγιές. 
Ομολογώ ότι η απλή ανάγνωση των στόχων που μπαίνουν στην αρχή, αλλά και η αναφορά στα συγκεκριμένα μέτρα, είναι μια υπέροχη έκθεση ιδεών, είναι μια εκφορά με λέξεις και σχήματα, καταγραφής στρατηγικών στόχων, είναι μια εξαγγελία προθέσεων. 
Δεν έχετε ακούσει, κύριε Υπουργέ, ότι οι αγαθές προθέσεις είναι ο καλύτερος δρόμος για να πάει κανείς στην κόλαση; 
ΠΡΟΕΔΡΕΥΩΝ (Κωνσταντίνος Γείτονας): Αν έχεις καλές προθέσεις, κάτι γίνεται. Αν δεν έχεις τότε αγαθές προθέσεις, τότε πού πας, κύριε συνάδελφε; Πέρα από την κόλαση;...
ΘΕΟΦΙΛΟΣ ΒΑΣΙΛΕΙΟΥ: Είμαστε ήδη στην καρδιά της θερμοπυρικής περιόδου και τα σημαντικότερα απ' αυτά τα είκοσι τέσσερα μέτρα στην πράξη δεν έχουν υλοποιηθεί. Μπορούμε να αναφέρουμε μέτρα που έχουν σχέση με τον έλεγχο και την υποδομή, όπως είναι το δίκτυο λειτουργίας και επέκτασης των πυροφυλακίων.
Γνωρίζετε, κύριε Υπουργέ -και αναφέρομαι συγκεκριμένα στο Νομό Αχαΐας, που τον ξέρω καλά- ότι σήμερα δεν υπάρχει ούτε ένα στέλεχος σε πυροφυλάκιο; Τη συγκεκριμένη ώρα που μιλάμε δεν υπάρχει ούτε ένας άνθρωπος σε πυροφυλάκιο, πολύ δε περισσότερο δεν υπάρχει επέκταση πυροφυλακίων.
Μιλάτε για καθαρισμό των χώρων υγειονομικής ταφής. Κατ' αρχήν δεν έχουν καθοριστεί νόμιμα οι χώροι υγειονομικής ταφής απορριμμάτων και δίπλα στους υπάρχοντες, υπάρχουν και άλλοι κυριολεκτικά παράνομοι, που δεν είναι νομιμοποιημένοι, δεν είναι αποδεκτοί από τις τοπικές κοινωνίες. Ασφαλώς δεν είναι και οργανωμένοι. Πώς περιμένετε από κάποιον να τους καθαρίσει; Δεν έχει μπει ούτε χέρι, όχι σκαπτικό μηχάνημα.
Μιλάτε για καθαρισμό των αστικών και περιαστικών δασών με ευθύνη των Νομαρχιακών Αυτοδιοικήσεων, των δήμων και κοινοτήτων. Έχουν την πρόθεση οι ηγέτες της Τοπικής Αυτοδιοίκησης να το κάνουν. Με τι λεφτά; Τους ρωτήσατε; 
Σας έδωσαν το μήνυμα, σας ζήτησαν συγκεκριμένα χρήματα. Δεν τους τα χορηγήσατε κι εδώ στο σχέδιο των μέτρων, το θεωρείτε δεδομένο ότι έγινε. Δεν έγινε, κύριε Υπουργέ. 
Μιλάτε για συντήρηση δικτύου δασικών δρόμων. Θα ήταν πολύ καλό, κύριε Υπουργέ, κάποια στιγμή να κάνετε μια βόλτα σε ένα δάσος ο ίδιος προσωπικά, χωρίς τους συνοδεύοντες έναν Υπουργό, για να δείτε, αν πραγματικά υπάρχουν δασικοί δρόμοι στα δάση και να δείτε, αν αυτοί που υπάρχουν, διευκολύνουν τα οχήματα δασοπυρόσβεσης για να περάσουν. Αυτό βέβαια φαίνεται, όταν εκδηλωθούν αυτά τα φαινόμενα, όπως φαίνεται και η πλήρης αντικειμενική αδυναμία να προσφέρουν στο βαθμό που μπορούν. Είναι αρκετά στενοί, ακαθάριστοι και ως προς το μέτρο που αναφέρεται στην απόφασή σας, δεν υπάρχει κανένας βαθμός αποτελεσματικότητας.
Μιλάτε για ενημέρωση και έλεγχο των ιδιωτών, όσον αφορά τα μέσα που διαθέτουν για σπίτια κοντά στο δάσος, για λήψη προληπτικών μέτρων αυτοπροστασίας, έναντι των πυρκαγιών και σημειώνεται, ότι σε ακίνητα που βρίσκονται περιμετρικά των δασικών εκτάσεων συναρτάται η έκδοση οικοδομικής άδειας με την ύπαρξη δεξαμενής ύδατος χωρητικότητας τουλάχιστον είκοσι κυβικών μέτρων.
Σας προκαλώ, κύριε Υπουργέ, να μου αποδείξετε έστω και μια άδεια που εξεδόθη από το Φεβρουάριο μέχρι σήμερα σε αυτές τις συγκεκριμένες περιπτώσεις, που έχει αυτήν τη συνάρτηση. Να μου πείτε μια άδεια, κύριε Υπουργέ, αν έχετε βέβαια. 
Μιλάτε για καταγραφή και τον έλεγχο της καλής λειτουργίας των μηχανημάτων και των βυτιοφόρων. Κατ' αρχάς δεν υπάρχουν επαρκή βυτιοφόρα και όσα υπήρξαν μέχρι σήμερα, υπήρξαν στην όχι τόσο καλή δυνατή κατάσταση. Προμηθεύονται οι δήμοι, οι κοινότητες και οι Νομαρχιακές Αυτοδιοικήσεις από ιδιώτες. Οι ιδιώτες θέλουν να πληρωθούν. Ποιος θα τους πληρώσει, κύριε Υπουργέ; Ούτε εκεί υπάρχουν κονδύλια.
Μιλάτε για ύπαρξη σχεδίου πυρασφάλειας στις βιομηχανικές περιοχές, περιοχές ευφλέκτων υλικών, καυσίμων, στρατοπέδων κλπ. Μπορεί να καταγράφεται ένα τέτοιο σχέδιο, αλλά στην πράξη έχει εφαρμοστεί; Θα σας παρακαλούσα να μας απαντήσετε γι' αυτό.
Μιλάτε για ένταξη στο σχεδιασμό μέτρων ετοιμότητας των εθελοντικών οργανώσεων. Ποιων εθελοντικών οργανώσεων, κύριε Υπουργέ; Έχουν κατοχυρωθεί νομοθετικά; Έχουν προβλεφθεί νομοθετικά, ο τρόπος, η οργάνωση και η λειτουργία αυτών των οργανώσεων; Είναι ένα σαφές ευχολόγιο αυτό και επαφίεται η συνεργασία και η λειτουργία των όποιων εθελοντικών οργανώσεων που υπάρχουν στην καλή τους διάθεση, στο ρωμαίικο φιλότιμο που έχουν απέναντι στο καθήκον που τους επιβάλλει να αποτραπεί οποιαδήποτε καταστροφή. 
Μιλάτε για απαγόρευση καύσης απορριμμάτων στις χωματερές, καθώς και ξερών χόρτων κλπ. Ειλικρινά πιστεύετε, κύριε Υπουργέ, ότι αυτή η κατάσταση ελέγχεται, πολύ περισσότερο όταν δεν είναι οριοθετημένοι και νομίμως λειτουργούντες οι χώροι υγειονομικής ταφής απορριμμάτων; 
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
Προς το σκοπό της ετοιμότητας, της προετοιμασίας, με ερωτήσεις μας από τις 6 Απριλίου προς το δικό σας Υπουργείο, και το Υπουργείο Γεωργίας και το Υπουργείο Δημόσιας Τάξης, απευθυνθήκαμε με στόχο να συνεργαστούμε και να βοηθήσουμε στη λήψη αποτελεσματικών μέτρων για την αντιμετώπιση της θερμοπυρικής περιόδου που άρχιζε τότε. Οι απαντήσεις από το Υπουργείο Δημόσιας Τάξης και συγκεκριμένα από το αρχηγείο της Πυροσβεστικής, ήταν αυτές που έπρεπε να δοθούν ως προς το βαθμό ετοιμότητας των υπαρχουσών δυνάμεων. Το ίδιο και από το Υπουργείο Γεωργίας. Από εσάς πήραμε τη δέσμη των μέτρων που εν ολίγοις ακούσατε πριν από λίγο.
Κατ' αρχήν, οφείλω από του Βήματος της Εθνικής Αντιπροσωπείας να εκφράσω την ευγνωμοσύνη μου στις δυνάμεις της Πυροσβεστικής, στις δυνάμεις του Στρατού, στις υπάρχουσες δυνάμεις των δασικών υπηρεσιών, αλλά και στους εθελοντές και στους πολίτες που συμμετέχουν για την αντιμετώπιση των πυρκαγιών. Όμως έχει αναδειχθεί ως μείζον θέμα η έλλειψη συντονισμού αυτών των δυνάμεων. Το Πυροσβεστικό Σώμα διαθέτει όποια μέσα διαθέτει. Αυτά τα μέσα επαρκούν; 
Πρέπει να σας πω ότι μέσα στις προσπάθειες του Πυροσβεστικού Σώματος είναι η ανεύρεση εθελοντών. Ειδικότερα στην περιφερειακή διοίκηση δυτικής Ελλάδος είχε ανακοινωθεί πριν από τρεις μέρες ότι η αναζήτηση δεν έφερε αποτέλεσμα. Δεκαέξι άνθρωποι πείστηκαν τελικά να συμμετέχουν σ' αυτήν την προσπάθεια. Αμφίβολο αν θα συμμετάσχουν την κρίσιμη ώρα. Περιμένετε σε ολόκληρη την επικράτεια να αποδώσει αυτό ειδικότερα το σύστημα, παρά την υπέρμετρη κυριολεκτικά προσπάθεια των δυνάμεων των πυροσβεστικών υπηρεσιών και των αρμοδίων αξιωματικών; 
Προκύπτει ένα πρόσθετο ερώτημα, κύριε Υπουργέ. Οι δασικές υπηρεσίες συνεργάζονται με την Πυροσβεστική ή εθελοτυφλούμε νομίζοντας ότι συνεργάζονται;
Με μια πρόσφατη, "πρόχειρη" απόφασή σας, τελευταία, κατανείματε, κύριε Υπουργέ, ποσόν ύψους έξι δισεκατομμυρίων δραχμών στους Οργανισμούς Τοπικής Αυτοδιοίκησης. Ακούγεται αρκετά μεγάλο. Για τους περιφερειακούς δήμους αντιστοιχούν τρία με τέσσερα εκατομμύρια στον κάθε ένα, με δεδομένη την έλλειψη όχι επαρκών, αλλά στοιχειωδών μέσων αντιμετώπισης πυρκαγιών.
Το ερώτημά μου είναι, κύριε Υπουργέ, υπογράψατε τα εντάλματα για το να δοθούν αυτά τα χρήματα στους δήμους για να χρησιμοποιηθούν για τη φετινή περίοδο; Έως τις 4 Ιουνίου δεν το είχατε υπογράψει αυτό το ένταλμα, παρά την απόφασή σας. Και προβλέπεται ότι οι κατανομές θα γίνουν με αποφάσεις των τοπικών ΤΕΔΚ. Το ερώτημά μου είναι ότι και αν αυτό γίνει, είναι δυνατόν όταν έλθουν τα χρήματα αυτά να υπάρξει ανάπτυξη, μελέτες και εκτέλεση έργων; Πότε θα γίνουν αυτά; Τα Χριστούγεννα; 
Ας δούμε πώς έχει το φαινόμενο σε κεντρικό επίπεδο. Όσον αφορά τα μέσα, μπορείτε να ενημερώσετε, κύριε Υπουργέ, την Εθνική Αντιπροσωπεία πόσα αεροπλάνα διαθέτουμε δασοπυρόσβεσης και αν όλα βρίσκονται στο βαθμό ετοιμότητας που χρειάζεται; Είμαι βέβαιος ότι το προσωπικό που τα κινεί είναι άριστα εκπαιδευμένο και μέχρις αυτοθυσίας ασχολείται με το καθήκον αυτό. Υπάρχουν αεροπλάνα, κύριε Υπουργέ, για παρέμβαση σε δύσκολες καιρικές συνθήκες; Έχουμε γίνει μάρτυρες ότι όταν ανεβαίνουν τα μποφόρ και όταν μαίνονται οι πυρκαγιές, δυστυχώς δεν μπορεί να παρέμβει ούτε ο Θεός. Και όμως υπάρχει δυνατότητα διεθνώς να υπάρξουν τέτοια εναέρια μέσα. Έχετε κάνει καμία κίνηση προς αυτήν την κατεύθυνση; 
Η Πυροσβεστική Υπηρεσία έχει όσα οχήματα χρειάζονται για την αντιμετώπιση πολλαπλών φαινομένων κατά την ίδια χρονική περίοδο; Τα μέσα που διαθέτει η Πυροσβεστική Υπηρεσία έχουν όλα επιχειρησιακή ικανότητα; Είναι σύγχρονα, εκσυγχρονισμένα και έτοιμα να αντιμετωπίσουν τις αντικειμενικά δύσκολες συνθήκες ή στην πρώτη ταλαιπωρία βγαίνουμε εκτός μάχης, όσα χωράνε να περάσουν από τους υπάρχοντες δασικούς δρόμους; Γιατί στις περσινές πυρκαγιές της Κορινθίας και της Αχαΐας το μείζον θέμα ήταν η υδροληψία για τα πυροσβεστικά αυτά μέσα και ακόμα μεγαλύτερο ήταν το ότι δεν είχαν τη δυνατότητα πρόσβασης τα υπάρχοντα μέσα για την αντιμετώπιση της πυρκαγιάς.
Κάνατε εκτιμήσεις για τις προηγούμενες πυρκαγιές. Πάρα πολλές παρουσίες έγιναν με τηλεοπτική προβολή κατά την έξαρση των φαινομένων. 
Θέλω να ρωτήσω ειδικότερα όσον αφορά τις περσινές πυρκαγιές που ήταν ένας καταστροφικός κυριολεκτικά χρόνος, οι εκτιμήσεις των ζημιών και οι αποδόσεις αυτών που έπρεπε να αποδοθούν σύμφωνα με δικές σας κυβερνητικές αποφάσεις έχουν γίνει μέχρι σήμερα; Εγώ έτυχα μάρτυς δύο μεγάλων συσκέψεων με επικεφαλής κυβερνητικά κλιμάκια στην Αχαΐα και στην Κορινθία, ένα στις 5 Αυγούστου του χρόνου που μας πέρασε και ένα στις 10 Οκτωβρίου, αν θυμάμαι καλά την ημερομηνία με επικεφαλής την Υπουργό κα Παπανδρέου. 
Οι εξαγγελίες και τα μέτρα για τις αποζημιώσεις, ιδιαίτερα για τις καταστροφές στο φυτικό και στο ζωϊκό κεφάλαιο ήταν, όσο γρηγορότερα γίνεται, να καταβληθούν οι αποζημιώσεις, αφού οι υπηρεσίες εκτιμήσουν σε χρόνο ρεκόρ και την καταστροφή του φυτικού κεφαλαίου και την καταστροφή του προϊόντος. 
Εγώ σας πληροφορώ ότι περιοδικά άρχισαν να καταβάλλονται αυτές οι αποζημιώσεις από τον Απρίλιο που πέρασε και σήμερα ακόμη υπάρχουν δικαιούχοι που δεν τους έχουν καταβληθεί. Δικαιούχοι οι οποίοι στερήθηκαν του προϊόντος τους και δεν πρόκειται να το αναπτύξουν πριν τουλάχιστον παρέλθει η πενταετία, όπως είναι το λάδι. Αυτές οι οικογένειες κινδυνεύουν ασφαλώς με οικονομικό αφανισμό, γιατί το μόνο βιοποριστικό όφελος είναι αυτό. Γιατί, κύριε Υπουργέ, δεν τα πήραν ακόμη.
Μου θυμίζει τις συντάξεις του ΟΓΑ που ενώ κλείνει ο δικαιούχος το εξηκοστό πέμπτο της ηλικίας του καταβάλλονται ένα χρόνο μετά.
Γιατί, κύριε Υπουργέ, γίνεται αυτό;
Έρχομαι στον εθελοντισμό, Έχετε κάνει κανένα σχεδιασμό προς αυτήν την κατεύθυνση, κύριε Υπουργέ;
Στην ερώτησή μας απαντήσατε ότι προτίθεσθε να δημιουργηθεί όσο γίνεται γρηγορότερα το νομοθετικό πλαίσιο για τον εθελοντισμό.
Γιατί δεν έχει προχωρήσει και να κατοχυρωθεί νομοθετικά πρόβλεψη, ώστε να αξιοποιηθεί με οργάνωση και σχεδιασμό η προσφορά των Ελλήνων εθελοντών για την κατάσβεση των πυρκαγιών; 
Είναι γνωστή η ευαισθησία των Ελλήνων προς αυτήν την κατεύθυνση. Και θα ήθελα να σας πω κλείνοντας ότι τα τελευταία δύο χρόνια είχαμε μία σοβαρή αντίθεση. Το 1999 είχαμε ύφεση των φαινομένων των πυρκαγιών για τα οποία επέχαιρε η Κυβέρνηση. Το 2000 είχαμε έξαρση των φαινομένων για τα οποία είχε την πλήρη αδυναμία να τα αντιμετωπίσει.
Πώς θα γίνει η αντιμετώπιση, αν και φέτος που ειλικρινά το απεύχομαι, έχουμε να αντιμετωπίσουμε τέτοια φαινόμενα;
Κύριε Υπουργέ, υπάρχει απόλυτη ευθύνη της Κυβέρνησης για τη συμμετοχή σ' αυτό το διαρκές έγκλημα. Και πρόκειται για διαρκές εθνικό έγκλημα.
Υπάρχει απόλυτη ευθύνη της Κυβέρνησης για την ολιγωρία. Δεν θα έλεγα ηθελημένη αδιαφορία, αλλά μιλώ για ολιγωρία που δεν έχει λάβει υπόψη τι έχει γίνει τα τελευταία δέκα χρόνια στην Ελλάδα. Και εκτιμώ ότι δεν θα καταφύγετε σε προσευχές προς τον Ύψιστο προκειμένου και οι καταπατητές και οι οικοπεδοφάγοι αλλά και οι εμπρηστές, που για τους δικούς τους λόγους βάζουν φωτιές, να σας λυπηθούν. 
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Πολύζος έχει το λόγο.
ΕΥΑΓΓΕΛΟΣ ΠΟΛΥΖΟΣ: Κυρία Πρόεδρε, θα εξαντλήσω όλο το χρόνο της ομιλίας μου...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εγώ σας δίνω το χρόνο της πρωτολογίας και θα συνεχίσετε.
ΕΥΑΓΓΕΛΟΣ ΠΟΛΥΖΟΣ: Ευχαριστώ.
Κύριοι συνάδελφοι, κύριε Υπουργέ, θέλω να συμπληρώσω στο συνάδελφο που μόλις κατέβηκε εκ του Βήματος ότι ασχολήθηκε με πράγματα τα οποία η Κυβέρνηση εδώ και χρόνια τα έχει ξεχάσει. Για ποια ελληνική επαρχία, για ποια ελληνική ύπαιθρο, για ποιο ενδιαφέρον μιλά; 
Είναι γεγονός αυτό το οποίο έχουμε πει κατ' επανάληψη ότι όχι μόνο ο κύριος Πρωθυπουργός, όχι μόνο οι Υπουργοί αλλά συνολικά μπορώ να πω η κοινοβουλευτική ομάδα του κυβερνώντος κόμματος έχουν αποκοπεί από την ελληνική κοινωνία, έχουν αποκοπεί από τα προβλήματα που απασχολούν τους απλούς ανθρώπους, με αποτέλεσμα να μένουν με την εντύπωση ότι όλα είναι πάρα πολύ καλά. Πλην όμως, όπως είπε και ο κύριος συνάδελφος, ας κάνουν μια περιοδεία στην ελληνική επαρχία για να δουν πώς θα τους αντιμετωπίσουν αυτοί οι άνθρωποι που εδώ και χρόνια καταπιέζονται με αποκορύφωμα τα τελευταία χρόνια.
Κύριε Υπουργέ, πρέπει να πούμε, ότι το περσινό καλοκαίρι χωρίς καμία αμφιβολία, ήταν ένας πραγματικός εφιάλτης για τους ανθρώπους, αλλά και πάνω απ΄όλα για το φυσικό περιβάλλον.
Oι πυρκαγιές αφάνισαν γύρω στα δύο εκατομμύρια στρέμματα δασικής έκτασης, δάση, αλλά και καλλιεργήσιμης γης. Και πάνω απ'όλα αφήρεσαν και ανθρώπινες ζωές. Ακόμη κατέστρεψαν και πάρα πολλές εκατοντάδες σπίτια στάβλους ή ζώα με τα οποία οι απλοί άνθρωποι του λαού ζουν και ασχολούνται στην επαρχία.
Η Νέα Δημοκρατία, κύριε Υπουργέ, από την πρώτη στιγμή πέρυσι αλλά και τα προηγούμενα χρόνια δεν θέλησε να εκμεταλλευτεί αυτό το γεγονός. Θεωρεί ότι η αντιμετώπιση των πυρκαγιών είναι εθνική υπόθεση και ως τέτοια την αντιμετωπίζει. Γι' αυτό και σας έκανε τις καλύτερες ει δυνατόν προτάσεις, πλην όμως η Κυβέρνηση με την υπεροψία την οποία έχει δεν θέλησε καν να ακούσει την Νέα Δημοκρατία, δεν θέλησε να ακούσει τον Κώστα Καραμανλή, με αποτέλεσμα να έχουμε πέρυσι αλλά και τα προηγούμενα χρόνια τα δυσάρεστα αυτά αποτελέσματα. Αν μας ακούγατε θα ήταν πολύ καλύτερα και για τους ανθρώπους που έπαθαν ζημιά, αλλά και για το περιβάλλον το οποίο έχει πάρα πολύ ανάγκη σήμερα η Ελλάδα. 
Προϋπόθεση όμως, κύριε Υπουργέ, μιας αποτελεσματικής αποτίμησης της κατάστασης είναι η εκφορά κρίσεων σχετικά με τις πολιτικές πρόληψης και καταστολής των πυρκαγιών και αντιμετώπισης των συναφών θεμάτων που ακολούθησαν τα τελευταία χρόνια.
Ο κάθε καλόπιστος και αντικειμενικός πολίτης θα μπορούσε να διαπιστώσει λοιπόν, τις τεράστιες ευθύνες που έχει η Κυβέρνηση και γενικά οι κυβερνήσεις του ΠΑΣΟΚ τα τελευταία χρόνια στο ζήτημα της καταστροφής του φυσικού περιβάλλοντος και κυρίως του δάσους από τις πυρκαγιές.
Επί κυβερνήσεως της Νέας Δημοκρατίας την περίοδο του 1990-1993 συστήθηκε διακομματική επιτροπή δασών η οποία και μελέτησε διεξοδικά τα θέματα του δάσους. Κατέληξε δε ομόφωνα σε συγκεκριμένες αποφάσεις πλην όμως όσα πρόλαβε έκανε τότε η κυβέρνηση του κ. Μητσοτάκη. Στη συνέχεια δε εσείς όταν ήρθατε στην εξουσία, άλλα παγώσατε και άλλα ελάχιστα κάνατε, με αποτέλεσμα να φθάσουμε στο σημερινό κατάντημα. 
Έχει καταστεί, κύριε Υπουργέ, πια συνείδηση ότι βασική αιτία της καταστροφής των δασών είναι το ιδιοκτησιακό πρόβλημα και η επέκταση των ανθρώπινων δραστηριοτήτων, βόσκηση, γεωργικές εκμεταλλεύσεις, οικοδόμηση. Οι κυβερνήσεις του ΠΑΣΟΚ κατήργησαν το νόμο 998/79 για τη σύνταξη του δασικού κτηματολογίου και το παρέπεμψε στο Εθνικό Κτηματολόγιο που σημαίνει πόσα χρόνια πίσω θα πάει και αυτή η ιστορία του δασικού κτηματολογίου. Η ανικανότητα της Κυβέρνησης εκτείνεται δυστυχώς από το στάδιο της πρόληψης μέχρι και το στάδιο της αποκατάστασης και προστασίας των καμένων περιοχών. Η εφαρμογή συγχρόνων προγραμμάτων πρόληψης και εξέλιξης της πυρκαγιάς, που έχουν αναπτυχθεί με τη βοήθεια των ηλεκτρονικών υπολογιστών στα άλλα κράτη, δεν έχουν υποπέσει όπως φαίνεται, κύριε Υπουργέ, στην αντίληψη της Κυβέρνησης. Και απορώ πώς είναι δυνατόν η συγκεκριμένη Κυβέρνησης να ισχυρίζεται ότι είναι και εκσυγχρονιστική διότι ακόμη βρισκόμαστε, σε σχέση με το στάδιο της αντιμετώπισης, στη δεκαετία του '50. 
Να σας πω για τις αναδασώσεις, κύριε Υπουργέ, ότι τα τελευταία χρόνια βρισκόμαστε σε συνεχή φθίνουσα πορεία. Παράδειγμα. Από σαράντα πέντε χιλιάδες στρέμματα το 1992, φθάσαμε στα δεκαοκτώ χιλιάδες στρέμματα το 1998. Και πότε; Μια χρονιά που κάηκαν ένα εκατομμύριο στρέμματα δασικής έκτασης. 
Επίσης, έχει εντελώς παραμεληθεί η ανόρθωση και η ποιοτική βελτίωση των υποβαθμισμένων δασών. Τέλος, είναι ελάχιστη η πρόοδος στην εκτέλεση αντιπλημμυρικών έργων προστασίας των καμένων περιοχών από τη διάβρωση.
Κύριε Υπουργέ, εμείς πιστεύουμε ότι έπρεπε και πρέπει να κηρυχθούν άμεσα αναδασωτέες οι καμένες δασικές εκτάσεις. Να γίνουν χρηματοδοτήσεις σε ό,τι αφορά στη δημόσια δασοπονία ώστε να υπάρξει αποκατάσταση των καταστροφών. Να διατεθούν πιστώσεις για τη διάνοιξη νέων δασικών δρόμων. Να ληφθούν μέτρα για τη βελτίωση των βοσκοτόπων και να διατίθενται ζωοτροφές στους κτηνοτρόφους διότι πιέζουν τόσο το δάσος, που έχει υποστεί τέτοιες καταστροφές από την πυρκαγιά, με αποτέλεσμα να μην είναι δυνατή η ανάπτυξή του. Και να εκτελεστούν άμεσα εκείνα τα έργα που θα απέτρεπαν φαινόμενα πλημμύρων από τις πρώτες βροχές.
Τελικά, κύριε Υπουργέ, η Κυβέρνηση έχει μεγάλη πολιτική ευθύνη για το σημερινό κατάντημα. Έχει μεγάλη πολιτική ευθύνη και ως προς την αντιμετώπιση και ως προς την πρόληψη και ως προς την καταστολή και στη συνέχεια ως προς την αναδάσωση, αλλά και τη δημιουργία εκείνου του περιβάλλοντος που αξίζει η Ελλάδα.
Πρέπει επιτέλους η Κυβέρνηση, κύριε Υπουργέ, να δει τα πράγματα ως έχουν στην πραγματικότητα. Δυστυχώς όμως η Κυβέρνηση για μια ακόμη φορά δεν ανταποκρίνεται στο εθνικό της χρέος ούτε εφαρμόζει μια συνεπή πολιτική πρόληψης καταστολής των πυρκαγιών και αξιοποίηση του φυσικού περιβάλλοντος. Αλά ούτε στέκεται και αλληλέγγυα με τρόπο άμεσο και ικανοποιητικό σ' εκείνους τους συμπολίτες μας που γνώρισαν τη μεγάλη καταστροφή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνοντας -γιατί τελείωσε και η ώρα- θέλω να σας πω, κύριε Υπουργέ, ότι πρέπει η Κυβέρνηση να αλλάξει πολιτική και στον τομέα αυτό γιατί είναι κρίμα στον 21ο αιώνα η Ελλάδα να είναι πρωτοπόρος μόνο στα καμένα δάση. Μόνο και στην καταστροφή του περιβάλλοντος. Μόνο και στην κατάληψη της ελληνικής υπαίθρου. Και σε όλα τα άλλα είναι ουραγός. Μας έχουν περάσει και οι Πορτογάλοι και οι Ιρλανδοί και οι Ισπανοί και είμαστε μόνοι και τελευταίοι. Όμως ο κύριος Υπουργός δεν με προσέχει.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Ιωάννης Λαμπρόπουλος έχει το λόγο.
ΙΩΑΝΝΗΣ ΛΑΜΠΡΟΠΟΥΛΟΣ: Ευχαριστώ, κυρία Πρόεδρε.
Κυρία Πρόεδρε, κύριοι συνάδελφοι, εγώ πριν απ' όλα θέλω να πω πως τιμάμε το Πυροσβεστικό Σώμα για την προσφορά του και τις θυσίες του, τιμάμε αυτούς τους πυροσβέστες που έπεσαν στο καθήκον, τιμάμε αν θέλετε και την ηγεσία του Πυροσβεστικού Σώματος για το πάθος που επιδεικνύει κάθε φορά στην εκτέλεση του καθήκοντος. Ελέγχουμε όμως σήμερα την Κυβέρνηση -και θα την ελέγξουμε και θα την επικρίνουμε σκληρά- για ανικανότητα, για παραλήψεις και για αδιαφορία στην οργάνωση του όλου συστήματος της πυρόσβεσης.
Γνωρίζουμε όλοι, το ξέρουμε, ότι είμαστε μια χώρα που λόγω και των κλιματολογικών συνθηκών αντιμετωπίζουμε και έχουμε κάθε χρόνο πάρα πολλές πυρκαγιές. Το ερώτημα, λοιπόν, είναι: Είμαστε έτοιμοι: Εσείς ως Κυβέρνηση μπορείτε να βγείτε στον ελληνικό λαό και να πείτε: Είμαστε έτοιμοι να αντιμετωπίσουμε φέτος αυτό το μεγάλο πρόβλημα που καταστρέφει τον τόπο μας, την Ελλάδα μας, το περιβάλλον, την οικονομία; Γιατί καταστρέφονται και αγροτικές καλλιέργειες. Είσαστε έτοιμοι, κύριε Υπουργέ, να μας πείτε αυτό το πράγμα σήμερα; Να μας διαβεβαιώσετε εδώ στη Βουλή;
Τρεις είναι οι τομείς για τους οποίους περιμένουμε απάντηση από σας. Ο τομέας της πρόληψης, ο τομέας της καταστολής και το τομέας βεβαίως της αποκατάστασης. Φοβάμαι πως το βάρος ρίχνεται μόνο στην καταστολή και στο θέμα της πρόληψης, που είναι εξίσου σημαντικό, δεν κάνει η Κυβέρνηση αυτά που θα έπρεπε να κάνει. Δεν προγραμματίζει αυτά που θα έπρεπε να έχει προγραμματίσει.
Για εμάς το βάρος της πρόληψης θα έπρεπε να πέσει στη Δασική Υπηρεσία την οποία έχετε απενεργοποιήσει τελείως, στη Νομαρχιακή Αυτοδιοίκηση στην οποία καμία αρμοδιότητα στον τομέα αυτό δεν έχετε δώσει, μόνο να βλέπουμε το νομάρχη σε καμία πυρκαγιά, την παρουσία του και μόνο και βεβαίως στους δήμους όπου και εκεί δεν υπάρχει καμία ουσιαστική συμμετοχή. Και είναι δική σας αρμοδιότητα να έχουν γίνει αυτά τα πράγματα, να τους έχετε ενεργοποιήσει. Το δικό σας Υπουργείο έπρεπε να έχει κάνει αυτά τα πράγματα.
Οι τρεις, λοιπόν, αυτοί φορείς -γιατί θέλω να είμαι συγκεκριμένος- θα έπρεπε και θα μπορούσαν να κάνουν τα εξής πράγματα:
Πρώτον, να έχουν ξεκινήσει μία μεγάλη εκστρατεία ενημέρωσης και ευαισθητοποίησης για φιλοδασική συνείδηση του λαού μας. 
Δεύτερον, να έχουν προχωρήσει σε διάνοιξη, συντήρηση αγροτικών δρόμων και αντιπυρικών ζωνών, κάτι που βλέπαμε τα παλαιότερα χρόνια που και με προσωπική εργασία γινόταν στους δήμους και στις κοινότητες και χωρίς μέσα και που δεν γίνεται σήμερα που υπάρχουν όλα τα μηχανικά μέσα. 
Τρίτον, περιπολίες στα δάση από γειτονικές κοινότητες, κατοίκους της περιοχής. Φύλαξη από αυτούς για έγκαιρο εντοπισμό και ειδοποίηση της Πυροσβεστικής Υπηρεσίας. Και εδώ δεν βλέπουμε τίποτα. Έρμα. Περνάει όποιος θέλει, όπου θέλει, ό,τι ώρα θέλει, δεν ελέγχεται από κανέναν και δεν φοβάται για τίποτα.
Τέταρτον, οργάνωση των κατοίκων σε ομάδες και κινητοποίηση. Οργάνωση του εθελοντισμού. Τι έχετε κάνει γι' αυτό; Σας είπε προηγουμένως ότι στην Αχαΐα είναι δεκαέξι όλοι οι εθελοντές. Έχουμε κάνει, λοιπόν, τίποτα; 
Πέμπτον, επίταξη μηχανημάτων που θα βοηθούν προς την κατεύθυνση αυτή. 
Έκτον, εγκατάσταση δεξαμενών και κρουνών. Πηγαίνετε σε όποιο δήμο θέλετε και αν θα βρείτε τους κρουνούς να είναι στη θέση τους ή αν θα λειτουργούν, τότε και εγώ θα δηλώσω ευτυχής. 
Έβδομον, φύλαξη των χωματερών και των σκουπιδότοπων. Πόσες φωτιές δεν ξεκινούν κάθε χρόνο από σκουπιδότοπους; Ελέγξατε κανέναν δήμαρχο; Τιμωρήσατε κανέναν δήμαρχο; Δεν είναι στο απυρόβλητο τέλος πάντων και οι δήμαρχοι. Έχουν τις ευθύνες τους. Νομοθετήσατε κάποιες συνέπειες για παραλείψεις και των κατοίκων ακόμη όταν δεν προστρέχουν να σβήσουν και να βοηθήσουν; Να ξέρει ότι θα έχει συνέπειες ο δήμαρχος, θα έχει συνέπειες ο απλός κάτοικος της κοινότητας που δεν προστρέχει να πάει στην πρώτη γραμμή να βοηθήσει και κάθεται στο καφενείο και τα περιμένει όλα από την Πυροσβεστική Υπηρεσία.
Ό,τι και να μας πείτε, λοιπόν, στον τομέα αυτό, εγώ είμαι πεπεισμένος και ως Βουλευτής επαρχίας και επειδή κατάγομαι και από χωριό και ξέρω πολύ καλύτερα τα πράγματα, ότι δεν έχετε κάνει τίποτα.
Πάμε στην καταστολή, λοιπόν. Η Δασική Υπηρεσία που θα μπορούσε να συμμετάσχει. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Παρακαλώ, κυρία Πρόεδρε, κάποια ανοχή. 
Η Δασική Υπηρεσία με την εμπειρία, τη γνώση απέχει. Δεν χρησιμοποιείται πουθενά. 
Να πάμε στο μηχανολογικό εξοπλισμό. Ακούσαμε τους συνδικαλιστές της Πυροσβεστικής να λένε από όλα τα ραδιόφωνα και τις τηλεοράσεις ότι φέτος τα οχήματα είναι λιγότερα από πέρυσι, είμαστε σε χειρότερη κατάσταση από πέρυσι. 
Είδαμε στην τελευταία φωτιά εδώ στην Αθήνα που ήρθαν οχήματα από την Πελοπόννησο από τη Θεσσαλία και από τη Στερεά. Και αν συνέβαινε κάτι στην Πελοπόννησο, κάτι στη Θεσσαλία πώς θα αντιμετωπιζόταν;
Η περίφημη μίσθωση των δεκαέξι ελικοπτέρων. Δεν έχουν έρθει τα δεκαέξι ελικόπτερα ακόμη. Πότε θα έρθουν; Τον Αύγουστο; Είμαστε σε κρίσιμη περίοδο. Γιατί δεν έχουν έρθει τα δεκαέξι ελικόπτερα ακόμη; Θα πρέπει να μας πείτε, να μας απαντήσετε. Μήπως υπολογίζετε ότι τα περίφημα αεροπλάνα, τα ΠΕΖΕΤΕΛ, με την αμαρτωλή αγορά που κάνατε την πρώτη οκταετία της Κυβερνήσεώς σας, μπορούν να κάνουν δασοπυρόσβεση; Αυτά είναι για ψεκασμούς, αυτά είναι για τις εντυπώσεις, για τα μάτια του κόσμου. 
Είναι ο ατομικός εξοπλισμός των πυροσβεστών αυτός που χρειάζεται; Όχι, δεν έχουν τα μέσα οι άνθρωποι. Μπορούν να ανταποκριθούν οι εποχικοί που παίρνετε κάθε χρόνο και τους βάζετε να κάνουν πυρόσβεση χωρίς εκπαίδευση, χωρίς τίποτα; Όχι. Δεν το αλλάζετε. Βλέπετε ότι δεν αποδίδει. 
Ο ανθρώπινος παράγοντας, οι πυροσβέστες. Υπάρχουν χίλια κενά σε υπαξιωματικούς από την προβλεπόμενη δύναμη. Χίλια κενά! Δεν υπάρχει η εκπαίδευση στο στελεχιακό δυναμικό -εκείνη που πρέπει- γι' αυτό και βλέπουμε και ατυχήματα κάθε μέρα. Με ποιο ηθικό θα ρίξετε αυτούς τους ανθρώπους φέτος στη μάχη, όταν δεν τους έχετε δώσει τις υπερωρίες από πέρυσι; Ούτε τις μισές δεν έχουν πάρει. 
Δεν έχουν πάρει τα ρεπό τους από πέρσι. Δεν χαρακτηρίζεται το επάγγελμά τους ως επικίνδυνο και ετοιμάζονται να κατέβουν στο πεζοδρόμιο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, θα χρησιμοποιήσετε και το χρόνο της δευτερολογίας σας;
ΙΩΑΝΝΗΣ ΛΑΜΠΡΟΠΟΥΛΟΣ: Ναι, κύρια Πρόεδρε. 
Στο τέλος του μήνα θα δούμε τους πυροσβέστες στο δρόμο. Αυτή είναι η πολιτική σας.
Έρχομαι τώρα στην αποκατάσταση. Εδώ είναι η τραγωδία. Σύμφωνα με τα επίσημα στοιχεία, 1% κάθε χρόνο γίνεται δενδροφύτευση, αποκατάσταση. Κάνουν τον Απρίλιο δενδροφύτευση, παίρνουν τις τηλεοράσεις κοντά, δεν έχουμε βροχές μετά και δεν ευδοκιμεί κανένα. Ξεραίνονται όλα. Είναι να κλαίμε, λοιπόν, ή να γελάμε γι' αυτό; 
Δεν κατασκευάζονται αντιπλημμυρικά έργα και εγκαταστάσεις. Το 1998 είχαμε τις μεγάλες φωτιές στη Μεσσηνία, στον Ταΰγετο και στην περιοχή της Ιθώμης της αρχαίας Μεσσήνης. Ήλθε ο κ. Λαλιώτης εκεί με τις τηλεοράσεις και δεν ξέρω πόσοι τον κουβαλούσαν, υποσχέθηκε 6 δισεκατομμύρια για αποκατάσταση στον Ταΰγετο και στην περιοχή της αρχαίας Μεσσήνης και μέχρι σήμερα, τέσσερα χρόνια μετά, ο κ.Λαλιώτης για την περιοχή της Μεσσηνίας δεν έχει δώσει ούτε μια δραχμή και τον προκαλώ να βγει και να απαντήσει. 
Γίνεται, λοιπόν, συνειδητό και το πιστεύω απόλυτα και το πιστεύουμε όλοι μας ότι δεν έχετε κάνει αυτά που έπρεπε να κάνετε. Είστε, λοιπόν, επικίνδυνοι, γιατί θα ζημιώσετε τη χώρα. Το καλοκαίρι θα είναι δύσκολο και δεν θα μπορέσουμε να ανταποκριθούμε. Γι' αυτό και όλος ο κόσμος σήμερα σας λέει και πιστεύει μέσα του ότι χρειάζεται μια φωτιά για να καούμε και μια βροχούλα για να πνιγούμε. Όλος ο κόσμος το έχει πιστέψει αυτό και όλος ο κόσμος μέσα του πιστεύει ότι πρέπει να φύγετε, γιατί δεν αντέχουμε άλλη καμένη γη. 
( Χειροκροτήματα από την πτέρυγα της Νέας Δημοκρατίας )
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Λεονταρίδης.
ΘΕΟΦΙΛΟΣ ΛΕΟΝΤΑΡΙΔΗΣ: Κυρία Πρόεδρε, είναι τεράστιο και σοβαρό το πρόβλημα που συζητάμε σήμερα στη Βουλή και θέλουμε ο κύριος Υφυπουργός να δώσει ιδιαίτερα μεγάλη προσοχή στις επισημάνσεις, στις προτάσεις της Νέας Δημοκρατίας, για να μην ερχόμαστε πάλι μετά από λίγο καιρό και θρηνούμε θύματα και έχουμε καμένες εκτάσεις. 
Σε τελική ανάλυση, δεν λαμβάνεται καμία μέριμνα και δεν υπάρχει η φροντίδα που θα έπρεπε από μέρους του κράτους. Έτσι φθάνουμε στο σημείο να έρχεται η Νέα Δημοκρατία εδώ για να σας ελέγξει και να λέτε ότι κάνει αντιπολίτευση για την αντιπολίτευση. Το έχουμε ακούσει και αυτό.
Κάθε χρόνο είμαστε μάρτυρες πολλών καταστρεπτικών πυρκαγιών και πολλές περιοχές της χώρας, έχουν μετατραπεί σε κρανίου τόπο. Ακούμε πολλές φορές από την Κυβέρνησή σας ότι την επόμενη καλοκαιρινή περίοδο το κράτος θα είναι πανέτοιμο να αντιμετωπίσει τις πυρκαγιές. Ακούμε νέες εξαγγελίες αποσπασματικών μέτρων για την αντιμετώπιση των πυρκαγιών και φυσικά για την ανακούφιση συμπολιτών μας που έπαθαν ζημιές. Το σήριαλ αυτό επαναλαμβάνεται κάθε χρόνο, χωρίς να υπάρχει αποτέλεσμα. 
Εάν η τάση αυτή δεν ανακοπεί, οδεύουμε, κύριε Υπουργέ, νομοτελειακά σε μια καταστροφή με ανυπολόγιστες οικολογικές, οικονομικές και εθνικές συνέπειες. Τα λάθη σας θα πρέπει να τα αναγνωρίσετε όλοι εσείς οι οποίοι έχετε την ευθύνη για τις πυρκαγιές. Να αναλάβετε τις ευθύνες σας! Είναι αδιανόητο σήμερα να μην εμπλέκονται στις δασικές πυρκαγιές οι δασικοί υπάλληλοι οι οποίοι γνωρίζουν όλες τις λεπτομέρειες του εδάφους. Και αυτό λέγεται απ' όλους, είναι πανθομολογούμενο.
Οι καταστροφές αυτές που έχουν γίνει, όχι μόνο στο δασικό πλούτο αλλά και στις περιουσίες των πολιτών, είναι τεράστιες. Και εκεί βλέπουμε αδιαφορία γιατί μέχρι στιγμής δεν έχουν εξοφληθεί όλοι αυτοί οι οποίοι είχαν τεράστιες απώλειες της περιουσίας τους, ούτε οι γεωργοί ούτε οι κτηνοτρόφοι.
Απορώ πότε θα εξοφλήσετε αυτούς τους ανθρώπους οι οποίοι ζουν στην ύπαιθρο και σε τελική ανάλυση θα την εγκαταλείψουν με όλα αυτά που συμβαίνουν.
Οι πυρκαγιές των τελευταίων ετών απέδειξαν ότι απουσιάζει ο συντονισμός, αφού υπάρχει άγνοια των συνθηκών του εδάφους. Δεν υπάρχει ικανή επάνδρωση των δασαρχείων της χώρας, κάτι που καθιστά αδύνατη κάθε προσπάθεια φύλαξης των δασών. Δεν δίνονται τα αναγκαία κίνητρα καθώς και οι πόροι στην Τοπική Αυτοδιοίκηση.
Γιατί δεν δίνετε από μία υδροφόρο σε κάθε δήμο; Αγοράζουν μηχανήματα αγνώστου προελεύσεως. Τα φέρνουν από το εξωτερικό, από τη Γερμανία και τα κάνουν δωρεά κάποιοι οι οποίοι έχουν πόνο στην ψυχή τους για τις καταστροφές που γίνονται και εσείς δεν λαμβάνετε καμία μέριμνα. 
Δεν εκτελούνται έργα υποδομής ευρείας κλίμακας. Δεν αξιοποιούνται οι κυνηγητικές οργανώσεις που είναι ένα δυναμικό που μπορεί να προσφέρει, ώστε να συμβάλουν και στην πρόληψη και στην καταστολή των πυρκαγιών. Επίσης δεν έχει προχωρήσει και η νομοθετική πρόβλεψη του εθελοντισμού. Είναι ελάχιστη η πρόοδος στην εκτέλεση αντιπλημμυρικών έργων προστασίας των καμένων περιοχών. Επίσης οι αναδασώσεις, όπως έχουν πει και άλλοι συνάδελφοι, τα τελευταία χρόνια βρίσκονται σε συνεχή φθίνουσα πορεία.
Γίνεται λοιπόν φανερό απ' όλα αυτά ότι είναι τεράστιες οι ευθύνες της Κυβέρνησης που αντί να προσφέρει τα μέσα και τα εφόδια για τη συντήρηση και ανάπτυξη του φυσικού περιβάλλοντος και ειδικότερα των δασών, αποδεικνύει την αδυναμία της να προστατεύσει το δασικό πλούτο της χώρας.
Κύριε Υπουργέ, η βάση της πυροπροστασίας για τον τόπο μας πρέπει να είναι η καλή στελέχωση και εξοπλισμός των επίγειων προληπτικών και κατασταλτικών δυνάμεων. Δράσεις που έχουν να κάνουν με την επίτευξη μιας καλύτερης διοικητικής οργάνωσης, τη βελτίωση του τεχνολογικού εξοπλισμού, τις αναδασώσεις, τους δασικούς δρόμους, τη χάραξη των αντιπλημμυρικών ζωνών, υστερούν σημαντικά γι' αυτό και οι καταστροφές είναι τεράστιες. 
Οι πυροσβεστικές υπηρεσίες, το ανέφερε και ο κύριος συνάδελφος, καταβάλλουν τεράστιες προσπάθειες, ηρωικές, θα έλεγα. Πολλές φορές αυτοί οι άνθρωποι ξεπερνούν και τον εαυτό τους. Έχουν όμως ελλείψεις στην υλικοτεχνική υποδομή. Τα υπάρχοντα κτίρια δεν καλύπτουν τις ανάγκες στέγασης και κάλυψης του προσωπικού καθώς και του μηχανολογικού εξοπλισμού και δεν λειτουργούν εύρυθμα.
Στην περιοχή μου, στο νομό Σερρών, φαίνεται ότι σε κάθε πυροσβεστικό κλιμάκιο λείπουν τα απαραίτητα μέσα. Για παράδειγμα το πυροσβεστικό κλιμάκιο Σιδηροκάστρου δεν μπορεί να φυλάξει το όρος Πέλλες, όπου από τη μια άκρη ως την άλλη διέρχεται ο αγωγός φυσικού αερίου που μπαίνει από τη Βουλγαρία ή όλη την εθνική οδό που διασχίζει το Νομό Σερρών μέχρι τη Θεσσαλονίκη. Αυτό το πυροσβεστικό κλιμάκιο έχει μόνο ένα όχημα. Δεν έχει τζιπ, φιάλες οξυγόνου, σωλήνες και αυλούς, γάντια, αντιπυρικές στολές. Δώσαμε στην Πυροσβεστική Υπηρεσία την επίβλεψη των δασών. Καλά το σκεφθήκατε και είχατε ένα σχέδιο στο μυαλό σας. Αλλά αυτά τα απαραίτητα εφόδια δεν θα τα δώσετε; Στην ουσία δηλαδή τους βάζουμε να δουλέψουν στη φωτιά χωρίς τα απαραίτητα μέσα. Μα είναι δυνατόν αυτό το πράγμα; Πρέπει να απολογηθείτε. Τι κάνατε φέτος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε συνάδελφε, έχει τελειώσει ο χρόνος σας. Θα χρησιμοποιήσετε και τη δευτερολογία σας; Αν όχι, πρέπει να κλείσετε την ομιλία σας. 
ΘΕΟΦΙΛΟΣ ΛΕΟΝΤΑΡΙΔΗΣ: Σε μισό λεπτό τελειώνω, κυρία Πρόεδρε.
Κύριε Υπουργέ, δυστυχώς παρατηρούμε ότι η Κυβέρνηση δεν βάζει μυαλό. Δεν έχει ολοκληρωμένο σχέδιο κατά των πυρκαγιών, δεν έχει στρατηγική. Το βλέπουμε αυτό κάθε χρόνο και κάθε χρόνο πάμε και χειρότερα. Πέρσι σχεδόν δύο εκατομμύρια εκτάσεις κάηκαν. Και φέτος άρχισαν νωρίς οι πυρκαγιές και δεν είδαμε κάτι το καλύτερο απ' ότι πέρσι. Επομένως τι κάνετε; Σχεδιάζετε στα Υπουργεία σας, κάνετε συσκέψεις και δίνετε εντολές και δεν υπάρχει βελτίωση; Πού είναι ο συντονισμός; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λεονταρίδη, εξαντλήσατε και τη δευτερολογία σας. 
ΘΕΟΦΙΛΟΣ ΛΕΟΝΤΑΡΙΔΗΣ: Εντάξει, με συγχωρείτε. 
Μία φράση και τελειώνω. Όλα τα επίγεια σώματα που ασχολούνται με τις φωτιές δεν συντονίζονται καθόλου. Δεν μπορούμε σήμερα να στείλουμε το Στρατό, την Πυροσβεστική Υπηρεσία, τους εθελοντές, την Τοπική Αυτοδιοίκηση ασυντόνιστους. Όσοι και να είναι, όσο δυναμικό και να υπάρχει δεν θα μπορέσουν να καταφέρουν τίποτε, εάν δεν τους συντονίσουμε με ένα στρατηγικό σχέδιο.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αθανάσιος Δαβάκης.
ΑΘΑΝΑΣΙΟΣ ΔΑΒΑΚΗΣ: Κυρία Πρόεδρε, είναι, εάν δεν απατώμαι, η τρίτη μέσα σε ένα χρόνο επερώτηση που καταθέτει στην Κυβέρνηση η Νέα Δημοκρατία, σχετικά με το διαρκές, πλέον, συντελούμενο έγκλημα της καταστροφής των ελληνικών δασών. Και λέω ότι είναι διαρκές το έγκλημα, διότι έχουμε απέναντί μας συνέχεια, σε όλες μας τις επερωτήσεις, σε όλες τις καταθέσεις απόψεών μας σχετικά με το πρόβλημα μία Κυβέρνηση η οποία πιστεύω ότι αυτοσχεδιάζει, κομπορρημονεί πολλές φορές και, εν πάση περιπτώσει, μας κατηγορεί για άσκηση μιας φθηνής αντιπολιτευτικής τακτικής και μιας στείρας αντιπολίτευσης.
Τα πάντα, όμως, κρίνονται στην πολιτική, όπως γνωρίζετε όλοι, εκ του αποτελέσματος. Και το αποτέλεσμα αυτήν τη στιγμή λέει ότι κάθε χρόνο όλοι μας κλαίμε πάνω σε καμένα δάση. 
Φοβάμαι που θα το πω, αλλά η Κυβέρνηση αυτή αντιμετωπίζει το φαινόμενο των πυρκαγιών των δασών σαν μία άλλη φυσική καταστροφή, σαν το σεισμό. Όμως, οι πυρκαγιές δεν είναι σαν το σεισμό. Ο σεισμός είναι μία απρόβλεπτη κατάσταση, όπου και εκεί βέβαια πρέπει να υπάρχει μία προστασία και μία πρόβλεψη, κυρίως όμως έχει το απρόβλεπτο στοιχείο και σαφέστατα η επίσημη πολιτεία δεν μπορεί άμεσα να αντιπαρατεθεί. 
Στην περίπτωση των πυρκαγιών παρατηρείται το φαινόμενο κάθε χρόνο να βρίσκεται σε ένα λήθαργο η Κυβέρνηση με όλες τις υπηρεσίες της και όλα τα συναρμόδια Υπουργεία και ερχόμαστε στην περίοδο της αντιπυρικής έντασης και ευθύνης της διοίκησης να κλαίμε, όπως είπα προηγουμένως, πάνω σε καμένα δάση.
Κύριε Υπουργέ, σήμερα βλέπω είστε εσείς στη θέση της Κυβερνήσεως. Την προηγούμενη φορά, τον Ιανουάριο του 2001, ήταν ο κ. Χατζημιχάλης.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): ...
ΑΘΑΝΑΣΙΟΣ ΔΑΒΑΚΗΣ: Είναι σαφές, όμως, ότι έχετε απόλυτη αρμοδιότητα σε αυτά τα θέματα και εσείς. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Έγιναν καταστροφές και γι' αυτό.
ΑΘΑΝΑΣΙΟΣ ΔΑΒΑΚΗΣ: Θα σας πω το εξής, κύριε Υπουργέ, για να δείτε ότι οι υπηρεσίες και του δικού σας Υπουργείου και του Υπουργείου Γεωργίας μόνο από αποσυντονισμό και πλήρη διάλυση θα μπορούσαν να χαρακτηριστούν. Μπορεί να χρησιμοποιώ λίγο υπερβολικές εκφράσεις, αλλά νομίζω ότι φορτίζονται οι εκφράσεις αυτές από το αποτέλεσμα, το οποίο σε λίγες ημέρες με μαθηματικό τρόπο θα έχουμε μπροστά μας.
Έχω ένα έγγραφο με ημερομηνία 6 Ιουλίου 2000 του Δημάρχου Οιτύλου της Μάνης προς τη Γραμματεία Πολιτικής Προστασίας -νομίζω ότι εποπτεύεται από εσάς- που ζητάει άμεσα τη διάθεση αεροσκαφών για τη κατάσβεση της φωτιάς της Μάνης -κάηκε όλη η Μάνη το περασμένο καλοκαίρι. Δυστυχώς δεν υπήρξε καμία αντίδραση. 
Σε προσωπικά μου τηλεφωνήματα με τον Αρχηγό της Πυροσβεστικής για να επέμβουν αεροσκάφη στην περιοχή της πυρκαγιάς, ο Αρχηγός της Πυροσβεστικής με διαβεβαίωνε ότι ίπτανται αεροσκάφη πάνω από την περιοχή που καιγόταν στη Μάνη και δυστυχώς δεν υπήρχε κάτι τέτοιο. Είχε λανθασμένη πληροφόρηση. Ποιος είναι ο συντονισμός του Αρχηγού της Πυροσβεστικής με το Υπουργείο Εθνικής Άμυνας, το οποίο εποπτεύει σχετικά με τις επιχειρήσεις των αεροσκαφών; 
Θα σας πω και κάτι άλλο, το οποίο δείχνει την αδυναμία αυτής της Κυβέρνησης, του Υπουργείου Γεωργίας στη συγκεκριμένη περίπτωση, αλλά και του δικού σας Υπουργείου, σχετικά με το πρόβλημα. Ο κ. Χατζημιχάλης στην επερώτηση που είχαμε καταθέσει τον Ιανουάριο μας μιλούσε για διάθεση τριών δισεκατομμυρίων επτακοσίων εκατομμυρίων (3.700.000.000) δραχμών για αναδασώσεις. Δεν έχει γίνει τίποτε, τουλάχιστον στην περιοχή την οποία εγώ γνωρίζω. 
Υπάρχει έγγραφο του συγκεκριμένου πληγέντος δήμου, του Δήμου Οιτύλου, το οποίο ζητάει: "Αναδάσωση και διατήρηση της χλωρίδας, μέτρα επαναφοράς στην αρχική κατάσταση. Προϋπολογισμοί είκοσι πέντε εκατομμυρίων (25.000.000) δραχμών". Από τον υπεύθυνο γεωπόνο του δήμου προς τις αρμόδιες υπηρεσίες των Υπουργείων. Ζητάει μία διάθεση εβδομήντα εκατομμυρίων (70.000.000) δραχμών για διάνοιξη δρόμων με σκοπό τη δασοπυρόσβεση από τα επίγεια μέσα, προϋπολογισμού εβδομήντα εκατομμυρίων (70.000.000) δραχμών. 
Μέχρι στιγμής από αυτά δεν έχει γίνει τίποτε. Θα έρθουν πάλι οι φωτιές, θα υπάρξει η νέα ένταση του φαινομένου και πιστεύω ότι πάλι θα έχουμε έναν Υπουργό απέναντί μας -μπορεί σήμερα να έχουμε τον κ. Καϊσερλή, αύριο κάποιον άλλον- ο οποίος θα μας κατηγορεί ξανά για μία στείρα αντιπολίτευση.
Δεν είναι αυτό που μας ενδιαφέρει εμάς, κύριε Υπουργέ. Εμάς μας ενδιαφέρει να υπάρξει μια λύση στο πρόβλημα. Τέτοια λύση όμως δεν θα υπάρξει, όσο θα ακολουθείται η συγκεκριμένη πολιτική εκ μέρους των υπηρεσιών του Υπουργείου σας.
Καταλήγω λέγοντας ότι τα τελευταία τρία χρόνια ο Νομός Λακωνίας πλήττεται συνεχώς στα δύο σημαντικά δασικά του κεφάλαια στους ορεινούς άξονες του Ταϋγέτου και του Πάρνωνα. Η Δασική Υπηρεσία τα τελευταία χρόνια έχει αποκοπεί από τη βασική ευθύνη της δασοπυρόσβεσης. Δεν μπορεί να κάνει τίποτα. Η Πυροσβεστική Υπηρεσία Σπάρτης είναι τρίτης τάξεως, με αποτέλεσμα να μην έχει το απαιτούμενο δυναμικό για να μπορεί να αντιμετωπίσει τα συγκεκριμένα φαινόμενα.
Από την άλλη μεριά προσλαμβάνετε εποχικούς δασοπυροσβέστες με κάθε άλλο κριτήριο παρά με πυροσβεστικά κριτήρια. Πώς ένας άνθρωπος ο οποίος προσπαθεί να κερδίσει τον επιούσιο θα μπορεί να βρίσκεται στο μέτωπο της φωτιάς; Γι' αυτό έχουμε φαινόμενα να καίγονται αυτοί οι άνθρωποι, να βρίσκονται σε τραγικές καταστάσεις και κανείς να μην μπορεί να μας δώσει μια λύση. 
Πιστεύω πως, αντί να παραθέτουμε τα επιχειρήματά μας και τις τραγικές καταστάσεις που ζούμε κάθε καλοκαίρι, πρέπει όλοι μας και κυρίως εσείς που έχετε την πολιτική ευθύνη να αναλάβετε τις ευθύνες σας για να μην ερχόμαστε κάθε χρόνο και η Νέα Δημοκρατία βρίσκεται σε αυτήν τη δυσάρεστη θέση να σας ζητά να απολογηθείτε και πάντα εσείς να χρησιμοποιείτε επιχειρήματα τελείως έωλα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων όσον αφορά τις πρωτολογίες.
Ο κύριος Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Επιτρέψτε μου, κύριοι Βουλευτές να σας παραθέσω επιγραμματικά τα στοιχεία τα οποία απαντούν στο περιεχόμενο των ερωτήσεών σας, Πολλές φορές αυτές οι ερωτήσεις παρουσιάζονται και ως θέσεις ενώ δεν θα έπρεπε να είναι.
Η χώρα μας συμμετέχει σε ένα από τα πλέον σοβαρά προγράμματα παρακολούθησης των δασικών πυρκαγιών μέσω δορυφορικού συστήματος. Το πρόγραμμα λέγεται FUEGO και συνεργάζονται σ' αυτό η Ισπανία, η Πορτογαλία, η Γαλλία και η Ιταλία. 
ΒΥΡΩΝ ΠΟΛΥΔΩΡΑΣ: Θεωρητικώς.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας δώσω και δορυφορικές φωτογραφίες που πιλοτικά αναφέρονται σε αυτό το πρόγραμμα. 
ΒΥΡΩΝ ΠΟΛΥΔΩΡΑΣ: Πιλοτικά και θεωρητικά.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριε Πολύδωρα.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για το σύνολο των δασικών πυρκαγιών του προηγούμενου έτους έχει γίνει από τη Δασική Υπηρεσία και γίνεται πάντα αεροφωτογράφηση από τη Γεωγραφική Υπηρεσία Στρατού και φωτογραμμομετρική αποτύπωση των καμένων δασικών εκτάσεων σε όλη τη χώρα, στη Σάμο, στο Μαίναλο, στη Μαγνησία και αλλού. Γι' αυτόν το σκοπό θα σας καταθέσω αεροφωτογραφίες, και φωτογραμμομετρικές φωτογραφίες για την αποτύπωση αυτών που γίνονται στις δασικές υπηρεσίες και συγκεντρώνονται στη Γενική Γραμματεία Πολιτικής Προστασίας.
Η χώρα μας εξυπηρετείται από τον ευρωπαϊκό αριθμό εκτάκτων αναγκών 112, ώστε το σύνολο των Ευρωπαίων πολιτών που βρίσκονται στη χώρα μας να απευθύνεται σε αυτόν σε περιπτώσεις πυρκαγιών και άλλων έκτακτων περιστατικών. Και γι' αυτό θα σας καταθέσω τις ανάλογες ανακοινώσεις.
Επίσης η Γενική Γραμματεία Πολιτικής Προστασίας συνεργάζεται με οργανισμούς που διαθέτουν τα πλέον σύγχρονα συστήματα πρόβλεψης των καιρικών φαινομένων. Δυστυχώς μέσα στο φάκελο δεν τοποθέτησαν αυτές τις φωτογραφίες, ώστε να τις καταθέσω τώρα. Προτίθεμαι όμως να σας τις στείλω με μια επιστολή.
Έχουν κηρυχθεί αναδασωτέες όλες οι εκτάσεις που κάηκαν πέρυσι με αντίστοιχες πράξεις των περιφερειαρχών που δημοσιεύτηκαν στην Εφημερίδα της Κυβέρνησης. Γι' αυτόν το σκοπό θα καταθέσω για τα Πρακτικά τις αποφάσεις ορισμένων, καθώς επίσης και τα ΦΕΚ. 
Θέλω να γνωρίζετε, ίσως δεν το γνωρίζετε ότι υποχρεούνται οι Γενικοί Γραμματείς της Περιφέρειας, εντός δύο μηνών από την πυρκαγιά να κηρύξουν την περιοχή με βάση τις αεροφωτογραφίες και χωροταξικό σχέδιο ως αναδασωτέα. Είναι υποχρέωσή τους και ενέχει αυτό ποινικές ευθύνες και πρέπει να το ξέρετε, γιατί ψηφίσατε εσείς το νόμο. 
Θέλω επίσης να σας πω ότι έχει αποζημιωθεί πλήρως το σύνολο των πληγέντων από τις περσινές πυρκαγιές, σύμφωνα με την ισχύουσα νομοθεσία και με τα μέτρα που ανακοίνωσε η διϋπουργική επιτροπή. Ενισχύθηκαν όλες οι πυρόπληκτες οικογένειες οικονομικά, αποζημιώθηκαν για την καταστροφή της οικοσκευής τους, τους διατέθηκαν λυόμενοι οικίσκοι. Εννιακόσιες σαράντα έξι πυρόπληκτες οικογένειες εντάχθηκαν στο πρόγραμμα στεγαστικής συνδρομής που συγχρηματοδοτείται κατά το 1/3 και με άτοκα δάνεια με δεκαπενταετή διάρκεια, τα υπόλοιπα 2/3 για την επισκευή ή ανακατασκευή των σπιτιών τους. 
Ενισχύθηκαν οικονομικά όλοι οι δήμοι και οι νομαρχίες των περιοχών αυτών για την αντιμετώπιση των δαπανών στις οποίες προέβησαν κατά τη διάρκεια της έκτακτης κατάστασης. Αποζημιώθηκαν με προκαταβολές που φθάνουν μέχρι το 45%-50% της τελικής αποζημίωσης όλες οι φυτικές καταστροφές και το κόστος της αντικατάστασής τους και εκδίδονται πράξεις των νομαρχών σύμφωνα με την κείμενη νομοθεσία και το έργο φυσικά της εξατομίκευσης και σταδιακά αποδίδονται και οι υπόλοιπες αποζημιώσεις. Η απόδοση αυτών των αποζημιώσεων ολοκληρώνεται σε τέσσερα χρόνια και πληρώνεται και η παραγωγή που έχει χαθεί για τα επόμενα χρόνια. Οι πιστώσεις αυτές θα φθάσουν στα είκοσι πέντε δισεκατομμύρια. Έχουν διατεθεί άμεσα περίπου δύο δισεκατομμύρια δραχμές από τα Υπουργεία Εσωτερικών και Περιβάλλοντος για την κατασκευή έργων αποκατάστασης οδών, γεφυριών και λοιπών ζημιών σε υδρεύσεις, αρδεύσεις κλπ., μικρής κλίμακας. Γιατί τα υπόλοιπα έργα εντάσσονται στο πρόγραμμα του κάθε Υπουργείου και στα περιφερειακά προγράμματα.
Έχουν χρηματοδοτηθεί και υλοποιηθεί αντιπλημμυρικά και αντιδιαβρωτικά έργα με πιστώσεις του Υπουργείου Γεωργίας το 2000 και το 2001 ύψους ενάμισι δισεκατομμυρίου και κατασκευάστηκαν αυτήν την περίοδο μετά τις πυρκαγιές εξήντα τέσσερα σκυρόδμητα φράγματα και εννιακόσια τριάντα επτά χιλιόμετρα κορμοδέματα και κορμοφράγματα. 
Οι αναδασώσεις γίνονται στις περιπτώσεις πυρκαγιών και αυτό έχει απαντηθεί πολλές φορές, να μην το επαναλάβω και εγώ, μόνο σε δάση ελάτης και όπως γνωρίζετε ήδη στο Μαίναλο, όπου υπήρχε δάσος ελάτης, ξεκίνησε φύτευση με μια πολύ σοβαρή μελέτη, έχουν ξεκινήσει να φυτεύονται εκατόν τριάντα πέντε χιλιάδες νέα φυτά. 
Στις υπόλοιπες περιπτώσεις η αναδάσωση γίνεται με φυσική αναγέννηση. Στις περιπτώσεις αυτές τυχόν απαιτούμενες τεχνικές αναδασώσεις πραγματοποιούνται μετά την παρέλευση τριών ή τεσσάρων ετών. Επίσης γνωρίζετε ότι για τη λειτουργία των δασικών φυτωρίων δαπανήθηκαν πιστώσεις 2,5 δισεκατομμυρίων δραχμών το 2000 από τα προγράμματα των δημοσίων επενδύσεων.
Από τα παραπάνω, κύριοι Βουλευτές, αποδεικνύεται ότι η Κυβέρνηση και ο κρατικός μηχανισμός αντιμετώπισαν με ιδιαίτερη ευαισθησία ακόμα και το τελευταίο συμβάν που προέκυψε από τις καταστρεπτικές πυρκαγιές του τελευταίου χρόνου.
Στις αιτιάσεις των κυρίων Βουλευτών εντάσσονται και μία σειρά θέσεων και ερωτήσεων που αφορούν πολιτικές και προγραμματισμό για την πρόληψη αλλά και την οργάνωση της αντιπυρικής προστασίας. Δεν θα επαναλάβω τις θέσεις σας στο κείμενο της επερώτησης, γιατί θεωρώ ότι είναι αποσπασματικές και δεν στοιχειοθετούν μία ολοκληρωμένη πρόταση. Γι' αυτές θέλω να πω τα εξής.
Υπάρχει και υλοποιείται ένα πλήρες σχέδιο προγραμματισμού και ανάπτυξης δράσεων που εκτείνεται σε ολόκληρη τη χώρα και αγκαλιάζει με ξεκάθαρους κανόνες, όρους και υποχρεώσεις το σύνολο των εμπλεκομένων και επιφορτισμένων αρχών και υπηρεσιών κάτω από την ευθύνη του συντονιστικού διυπουργικού οργάνου. 
Σύμφωνα με τις ισχύουσες διατάξεις και νόμους είναι πλέον αποδεκτό και ξεκάθαρο απ' όλους ότι την ευθύνη του συντονισμού της πρόληψης και των μέτρων που πρέπει να λαμβάνονται την έχει η Γενική Γραμματεία Πολιτικής Προστασίας του Υπουργείου Εσωτερικών και την ευθύνη της κατάσβεσης των πυρκαγιών και του συντονισμού των φορέων κατά τη διάρκεια της πυρκαγιάς την έχει το Πυροσβεστικό Σώμα του Υπουργείου Δημόσιας Τάξης.
Μετά την ψήφιση του προϋπολογισμού στην αρχή του έτους αποφασίστηκαν από το συντονιστικό διυπουργικό όργανο τα μέτρα και οι πιστώσεις που θα εξειδικευτούν σε κάθε δράση από τους εμπλεκόμενους φορείς. Αυτό γίνεται κάθε χρόνο. 
Παράλληλα με το συντονισμό της πολιτικής προστασίας και την ευθύνη των περιφερειαρχών και των νομαρχών -εγώ δεν είδα πού πράγματι οι νομάρχες απουσιάζουν απ΄ αυτήν την υπόθεση, όταν όντως είναι μέσα στο πλαίσιο της προετοιμασίας του προγραμματισμού και των αποφάσεων- εκπονούνται τοπικά αντιπυρικά σχέδια σε όλη την έκταση της χώρας από τις δασικές και πυροσβεστικές υπηρεσίες. 
Φέτος σε όλες τις νομαρχίες έχουν γίνει δύο έως τέσσερις συνεδριάσεις του συντονιστικού νομαρχιακού θεσμοθετημένου οργάνου με την παρουσία του Περιφερειάρχη και τις περισσότερες φορές και με την παρουσία του Γενικού Γραμματέα της Πολιτικής Προστασίας. Κάθε νομαρχία σχεδίασε υπεύθυνα και σύμφωνα με το νόμο το δικό της κοινό τοπικό αντιπυρικό σχέδιο. 
Σύμφωνα με αυτά τα σχέδια οι δασικές υπηρεσίες, που εντάσσονται σ' αυτόν το σχεδιασμό, προέβησαν πριν από την έναρξη της αντιπυρικής περιόδου σε καθαρισμούς και διανοίξεις αντιπυρικών ζωνών, δασικών δρόμων, αραιώσεις και κατασκευές δεξαμενών. 
Κατά δε τη διάρκεια της θερινής περιόδου οι δασικές υπηρεσίες, συνεπικουρούμενες από υπηρεσίες των δήμων, στρατιώτες και εθελοντικές ομάδες και πάλι σύμφωνα με το σχεδιασμό και το νόμο, είναι σε επιφυλακή και περιπολούν ημέρα και νύχτα.
Για πρώτη φορά φέτος εντάσσονται οργανωμένα και ενισχύονται με σοβαρές πιστώσεις ύψους 10 δισεκατομμυρίων δραχμών οι πρωτοβάθμιοι οργανισμοί αυτοδιοίκησης για την καθαριότητα και την προστασία των περιαστικών δασών, τον καθαρισμό των σκουπιδότοπων, την προμήθεια μηχανολογικού εξοπλισμού βυτιοφόρων, γεννητριών, ασυρμάτων, οχημάτων και αντλιών και την ενίσχυση του εθελοντισμού, όπως επίσης και για τα λειτουργικά έξοδα υπερωριών και καυσίμων. 
Στα πλαίσια αυτής της πολιτικής που αναδεικνύει την τοπική κοινωνία και την αυτοδιοίκηση ως απόλυτα συνδεδεμένη με την προστασία του τόπου και ως συνυπεύθυνη για την ανάπτυξή του, συνεχίζεται η μεταβίβαση της προστασίας και ανάδειξης των περιαστικών δασών στους οργανισμούς Τοπικής Αυτοδιοίκησης με προγραμματικές συμβάσεις από το Υπουργείο Γεωργίας. 
Στο ανθρώπινο δυναμικό για την ενίσχυση των δράσεων της δασοπυρόσβεσης και πάντα μέσα στα πλαίσια των τοπικών αντιπυρικών σχεδίων προσλήφθηκαν από το Πυροσβεστικό Σώμα -αυτή ήταν η προκήρυξη- πεντέμισι χιλιάδες εποχικοί πυροσβέστες. Δυστυχώς -και αυτή είναι η πραγματικότητα- σε ορισμένες περιοχές δεν προσήλθαν όσοι θα έπρεπε. Αντιλαμβάνεσθε ότι αυτές οι διαδικασίες γίνονται με το ν. 2190. Καταλαβαίνετε ότι σε πολλές περιπτώσεις δεν είναι μέσα στα χαρακτηριστικά και στα κριτήρια που ο ν. 2190 προβλέπει και όπως αντιλαμβάνεσθε δεν γίνονται ρουσφετολογικές προσλήψεις σε αυτόν τον τομέα.
Πρέπει να γνωρίζουμε όμως ότι σε ποσοστό 80% αυτών των ατόμων οι υπάλληλοι που προσλαμβάνονται πρέπει να είναι εκπαιδευμένοι, δηλαδή να έχουν προτέρα υπηρεσία και μόνο το 20% δεν χρειάζεται να έχει προϋπηρεσία, αλλά αυτό το προσωπικό εκπαιδεύεται κατάλληλα από τις υπηρεσίες του Πυροσβεστικού Σώματος.
Επίσης από το Υπουργείο Γεωργίας για τους καθαρισμούς των δασών και τα λοιπά προληπτικά μέτρα προσλήφθηκαν -προσλαμβάνονται οι τελευταίοι, έχουν προσληφθεί οι περισσότεροι- χίλιοι είκοσι εποχικοί υπάλληλοι σύμφωνα με τις διατάξεις του ν. 2190 και σ' αυτόν το χώρο. 
Με βάση τον ίδιο σχεδιασμό το Πυροσβεστικό Σώμα πέραν της συντήρησης -αυτά έχουν ειπωθεί ξανά, όμως απαιτείται να τα επαναλάβω- του εξοπλισμού του ώστε να διατηρεί την επιχειρησιακή ετοιμότητά του προχώρησε και στην προμήθεια φέτος νέου εξοπλισμού εκατόν πενήντα δύο πυροσβεστικών οχημάτων, εκατόν επτά οχημάτων τύπου τζιπ, δεκαέξι ερπυστριοφόρων οχημάτων, και λοιπών οχημάτων, λεωφορείων, πυροσβεστικών σωλήνων λοιπού εξοπλισμού κλπ.
Επίσης, για πρώτη φορά συντάχθηκε μνημόνιο συνεργασίας μεταξύ της Πολεμικής Αεροπορίας και του Πυροσβεστικού Σώματος που καθορίζει αυτό το μνημόνιο το σύνολο των δράσεων και των υποχρεώσεων στον τομέα της αεροπυρόσβεσης. Φέτος τα διαθέσιμα εναέρια μέσα είναι πενήντα ένα αεροσκάφη διαφόρων τύπων και δεκαέξι ελικόπτερα που αναπτύσσονται και σταθμεύουν σε δεκαεννέα αποκεντρωμένες περιοχές της χώρας. Ήδη έχουν έλθει τα τέσσερα ελικόπτερα, αυτήν την εβδομάδα μέχρι την Κυριακή έρχονται τα υπόλοιπα τέσσερα και μέχρι το τέλος το μήνα θα έλθουν και τα υπόλοιπα, ώστε να συγκεντρωθεί ο αριθμός των δεκαέξι.
Ολοκληρώνεται, και θα ήθελα να σας ενημερώσω σ' αυτό γιατί είναι ερώτησή σας, η επεξεργασία του προεδρικού διατάγματος που αναφέρεται στη δασοπροστασία και στον καθορισμό του τρόπου ελέγχου από δασικά όργανα της μεταβίβασης αρμοδιοτήτων στην πρωτοβάθμια αυτοδιοίκηση για την κυρίως πρόληψη και στην ψήφιση νόμου για τη σύσταση αυτόνομου ταμείου δασών, γιατί και αυτό αναφέρεται στην ερώτησή σας και θα ήθελα να σας ενημερώσω.
Για τέταρτη συνεχή χρονιά χρηματοδοτείται από το ΥΠΕΣΔΑ η διασυνοριακή συνεργασία στην οποία αναφέρεσθε, τέταρτη συνεχή χρονιά με όλα τα γειτονικά κράτη σε θέματα αντιμετώπισης φυσικών καταστροφών και υποστηρίζεται πιλοτικά η πρωτοβουλία της Νομαρχίας Έβρου στη συνεργασία της με την περιφέρεια του Χάσκοβο της Βουλγαρίας για την κοινή αντιμετώπιση -αυτό είναι λίγο πιο προχωρημένο- καταστροφών που εμφανίζονται στα σύνορα και στις δύο περιοχές. Γι' αυτήν τη διασυνοριακή συνεργασία υπάρχουν πιστώσεις ετήσιες στο Υπουργείο Εσωτερικών.
Στον τομέα του χωροταξικού σχεδιασμού και της βιώσιμης διαχείρισης έχει ολοκληρωθεί ο εθνικός σχεδιασμός -είσθε ενήμεροι σ' αυτό- και σύντομα θα εισαχθεί προς συζήτηση και ψήφιση στη Βουλή των Ελλήνων.
Και τέλος, γιατί και σ' αυτό έχετε ενημερωθεί θα το επαναλάβω όμως πολύ σύντομα, στο μεγάλο κεφάλαιο του εθελοντισμού για μια ακόμη φορά θα επαναλάβω προς ενημέρωσή σας ότι έχει συσταθεί και λειτουργεί η Εθνική Επιτροπή Εθελοντισμού από τους γενικούς γραμματείς Υπουργείων και από εκπροσώπους εθελοντικών οργανώσεων. Έχει αποφασιστεί το εθνικό σχέδιο δράσης, που αποτελεί τον πυρήνα της πολιτικής για τον εθελοντισμό με κύριο περιεχόμενο το θεσμικό πλαίσιο για τους εθελοντές και για τις εθελοντικές ομάδες και οργανώσεις την ευαισθητοποίηση της ελληνικής κοινωνίας, την επικοινωνία και τη δικτύωση των εθελοντικών οργανώσεων. Γι' αυτόν το σκοπό έχει συσταθεί η ομάδα διοίκησης έργου. Η πολιτική προστασία έχει εκτυπώσει έντυπα και μέσω του Τύπου των Μέσων Ενημέρωσης και ειδικής ιστοσελίδας καλεί τις εθελοντικές οργανώσεις και τους εξειδικευμένους εθελοντές να ενταχθούν στο σύστημα πολιτικής προστασίας. Αυτό ξεκίνησε πριν από ένα μήνα και ήδη έχουν ενταχθεί σ' αυτό το σύστημα της πολιτικής προστασίας περίπου ογδόντα εθελοντικές οργανώσεις, ώστε από κει να ξεκινήσει και η δικτύωση αλλά ταυτόχρονα και η τεκμηρίωση της παρέμβασης που πρέπει να γίνει με βάση αυτόν τον πυρήνα της πολιτικής και το σχέδιο δράσης. Γι' αυτόν το στόχο το ΥΠΕΣΔΑ για το 2001 θα διαθέσει πεντακόσια εκατομμύρια δραχμές -είναι στον προϋπολογισμό του- πέραν της επιχορήγησης των δήμων που σας προανέφερα.
Κύριοι Βουλευτές, προσπάθησα όσο σύντομα μπορούσα να σας μεταφέρω την πλήρη εικόνα της κατάστασης και των πρωτοβουλιών που έχει αναλάβει η Κυβέρνηση στον τομέα της αποκατάστασης και της πρόληψης των πυρκαγιών. Πιστεύω ότι απήντησα σε όλες τις ερωτήσεις σας. Για εκείνο που θα ήθελα να σας διαβεβαιώσω είναι ότι ο κρατικός μηχανισμός είναι σε πλήρη ετοιμότητα.
Του έχουν παρασχεθεί όλα τα απαραίτητα μέσα για να αντιμετωπίσει έκτακτες καταστάσεις. Υπάρχει σύμπνοια, ετοιμότητα και συντονισμός. Δεν υπάρχει αυτό που συνέβαινε πριν από δύο ή τρία χρόνια μεταξύ του Πυροσβεστικού Σώματος και της Δασικής Υπηρεσίας. Οι δράσεις που προωθούνται είναι ενταγμένες σε ένα εθνικό σχέδιο για την αντιμετώπιση των φυσικών καταστροφών.
Σας ευχαριστώ θερμά.
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Κωνσταντίνος Καϊσερλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Κύριοι συνάδελφοι, από πολύ νωρίς, δηλαδή από τις 8 Μαΐου, καταθέσαμε αυτήν την επίκαιρη επερώτηση. Ο χρόνος υποβολής της επερωτήσεως και ο χαρακτηρισμός της ως επίκαιρης δείχνει τις προθέσεις της Νέας Δημοκρατίας και τις επιδιώξεις του κόμματός μου όσον αφορά το μέγα και ευαίσθητο θέμα τα προστασίας των δασών ή της οργάνωσης της αντιπυρικής άμυνάς μας.
Προσέρχεται η Νέα Δημοκρατία με την επερώτησή της όχι σε μια γραμμή ελέγχου -ασφαλώς και εντάσσεται στην κατηγορία του κοινοβουλευτικού ελέγχου η πολιτική πράξη μας- αλλά περισσότερο προσέρχεται σε μια επίδειξη ευαισθησίας, μια στάση και πρόθεση συνεργασίας με την Κυβέρνηση για πρόληψη, μέριμνα και πρόνοια. 
Με άλλα λόγια δεν θέλουμε -και αυτό να γίνει σαφές, το είχε πει και ο κ. Καραμανλής πέρυσι στις πυρκαγιές που επισκεφθήκαμε στη Σάμο, στην Κορινθία και στα Γιάννενα- και είναι έξω από το σκεπτικό μας και από την αντίληψή μας να κλαίμε ή να καταγγέλλουμε πάνω στα αποκαΐδια.
Ερημοποιείται η χώρα. Οι πυρκαγιές είναι καταστροφή, θεομηνία!
Προκαλούμε αυτήν τη συζήτηση τώρα - εννοούμε από τις 18 Μαΐου που υποβάλαμε την επερώτηση - γιατί θέλουμε να είμαστε όσο γίνεται μακριά από τα αποκαΐδια και σχεδόν επιτελικά να ανταλλάξουμε τις σκέψεις μας και εσείς να έρθετε να μας απαντήσετε στα ερωτήματα -το πράξατε, θα το σχολιάσω- για να συνεννοηθούμε εντίμως για το πώς μπορούμε να αποτρέψουμε το κακό. 
Στις 5 Ιουνίου ήταν η ημέρα του περιβάλλοντος. Ας δεχθούμε ότι η επερώτησή μας για την προστασία από τις πυρκαγιές είχε και έναν τέτοιο συνδυασμό στο χρόνο. Έναν συνδυασμό ότι ευαισθητοποιείται η Αξιωματική Αντιπολίτευση και ζητά από την Κυβέρνηση να ευαισθητοποιηθεί λίγο περισσότερο, πέραν μιας αυτάρεσκης πολιτικής παρουσίας που λέει "σχεδιάζουμε". Ο πρώτος επερωτών μας είπε "τα βλέπουμε τα σχέδια επί χάρτου". Ήρθε ο αξιότιμος κύριος Υπουργός και μας εξέθεσε αναλυτικά τα ίδια σχέδια επί χάρτου.
Τρέμουμε στην ιδέα, κύριοι συνάδελφοι -και ο ομιλών- ότι θα ερημώσει ο τόπος και τα σχέδια θα είναι άριστα, διότι είναι μία διαφορετική αντίληψη στην προσέγγιση του προβλήματος. Είναι η αντίληψη της υπεκφυγής. Συντάσσονται σχέδια, κύριοι συνάδελφοι, αληθώς όπως τα είπε ο κύριος Υπουργός, τα οποία κατασφαλίζουν ap riori το άλλοθι. Λένε θα γίνει, αλλά εμείς ως "Πόντιοι Πιλάτοι" έχουμε πράξει παν ό,τι είναι δυνατόν. Δεν θέλω κυβέρνηση των υπεκφυγών και από τις ευθύνες της και από το αποτέλεσμα πρέπει να είναι χρεωμένη ηθικά και πολιτικά. Θέλω να φέρω ένα αποτέλεσμα. Αυτό είναι ξένο από τις σκέψεις σας, έξω από τις σκέψεις σας. Θέλω να φέρω ένα αποτέλεσμα και να μου το μετρήσει το αποτέλεσμα. Όχι, εξέδωσα δέκα δισεκατομμύρια, τα οποία δεν πήγαν ...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πήγαν, πάνε. 
ΒΥΡΩΝ ΠΟΛΥΔΩΡΑΣ: Δεν πήγαν, πάνε. Τέλειωσε ο καλοκαίρι που λέει ο λόγος. Ή δώσαμε δύο δισεκατομμύρια -είναι σοβαρή συζήτηση- για έργα μικράς κλίμακος σε όλη την Ελλάδα, γιατί τα μεγαλύτερα έργα θα υπαχθούν στους κεντρικούς προγραμματισμούς εκτέλεσης έργων των Υπουργείων, των κεντρικών υπηρεσιών; 
Η πρόκληση, η ζωή, η πρόσφατη ιστορία, οι ερωτήσεις μας λένε παραδείγματος χάρη: 1992, αναδασώσεις 45.000 στρεμμάτων. Μιλάμε για συντετελεσμένες αναδασώσεις. 1998, αναδασώσεις 18.000 στρεμμάτων. Και να το βάλετε αυτό και σε σχέση προς τις καμένες περιοχές και καμένες εκτάσεις. Δεν θα λογοδοτήσετε επιτέλους για τίποτε; Αυτό είναι συγκλονιστικό. Θα έπρεπε να ήταν ανιούσα η τάση και η πρόοδος στις αναδασώσεις από τις σαράντα πέντε (45.000) εκτάσεις και ήλθε να μας πει ότι κάποια δισεκατομμύρια πρόκειται να εκταμιευθούν ή κόπηκε ένα κονδύλι για τις αναδασώσεις. Δεν υπάρχουν δενδρύλλια. Όλη η πολιτική, όλο το σκεπτικό είναι σκεπτικό της υπεκφυγής. Με λυπεί βαθύτατα. Τα δάση είναι δημόσια περιουσία. Και πόσα είναι τα δάση; Και πού βρίσκεται το Δασικό Κτηματολόγιο; Και τι γίνεται με το μέγα σκάνδαλο του Εθνικού Κτηματολογίου; Δεν είναι ζωή αυτή με αυτήν την Κυβέρνηση και τον τρόπο αντιμετωπίσεώς της!
Τρεις είναι οι κατηγορίες πάνω στο ζήτημα των θεμάτων-προβλημάτων, τα οποία εμείς τα είχαμε εδώ με δώδεκα ερωτήματα. Γιατί για παράδειγμα και πώς να κρατήσω εγώ τους καλούς μου τρόπους -και τους κρατώ- όταν η ένταξη στο πιλοτικό FUEGO είναι τριών ετών; Εμένα ο Κατριβάνος, ο προηγούμενος Γενικός Γραμματέας της Πολιτικής Προστασίας, με ξενάγησε στο πολιτικό FUEGO, δηλαδή στο δορυφορικό πρόγραμμα που συλλαμβάνει τα γιγνόμενα επί του εμβαδού της Ελλάδος, τα περιστατικά, τα επεισόδια, που είναι ένα πολύτιμο εργαλείο. Και ήλθε να μας μιλήσει σήμερα μετά από τρία χρόνια ο κύριος Υπουργός πάλι για κάποιες πιλοτικές εφαρμογές. Λυπούμαι πολύ. Μιλούμε για ένταξη και ένα τρόπο επιχειρείν επί τη βάσει της πληροφορίας που εκπέμπει του FUEGO. Όχι για το αν θα πάμε να φωτογραφίσουν σε μια μεριά και να πάμε σε μία άλλη. Είναι τεράστιες οι υστερήσεις. 
Τάξαμε τα ερωτήματά μας δώδεκα τον αριθμό, αλλά είναι εκατόν δώδεκα, τα οποία ταξινομούνται εκ των πραγμάτων σε τρεις κατηγορίες θεμάτων. 
Η μία είναι εργαλεία, τεχνολογικός εξοπλισμός.
Η δεύτερη είναι υποδομές. 
Και η τρίτη είναι προσωπικό.
Οι υστερήσεις σε αυτές τις κατηγορίες είναι αφόρητες, είναι σαν να μην υπάρχει κράτος. Μου λένε ότι γίνονται κάποιου νομικιστικού τύπου διευθετήσεις ότι η νομαρχία θα πάρει έργο, η περιφέρεια θα πάρει έργο, η μονάδα πρώτου βαθμού Τοπικής Αυτοδιοίκησης θα πάρει έργο και αυτά τα διευθετούν και έκαναν και ένα μνημόνιο μεταξύ Πυροσβεστικής και Αεροπορίας. Τι είναι αυτό -να το πω έτσι με οξύτητα- το τσάτρα πάτρα; Και μου το λέτε κιόλας ως σχεδιασμό;
Λέει ο κ. Δαβάκης πολύ συγκεκριμένα "δεν έχουν πυροσβεστικά οχήματα και τεχνολογική υποστήριξη". Λέει ο κ. Λεονταρίδης -γιατί έρχεται από τους συναδέλφους η αρτιότητα της επερωτήσεως- "αγωγός φυσικού αερίου, άλλα συστήματα επικινδυνότητας και το δάσος προστατεύονται από μια αναιμική Πυροσβεστική Υπηρεσία Σερρών". 
Όπως καταλαβαίνετε, αυτό είναι το πρόβλημα που εμείς αναδεικνύουμε. 
Έρχεται η Κυβέρνηση και λέει "εφησυχάστε". Αρνούμαστε να εφησυχάσουμε. Εμείς ζητάμε -και το δηλώνει ο Έλληνας φορολογούμενος πολίτης- υπάρχουν λεφτά από την Ευρωπαϊκή Ένωση, να γίνεται η χρηστή διαχείριση. Βεβαίως και αποτίνουμε δημόσιο έπαινο προς την Πυροσβεστική Υπηρεσία για όσα πράττει, για τη στάση της αυτοθυσίας του προσωπικού και βεβαίως στους πιλότους της αεροπορίας, σε όλο το προσωπικό που συμβάλλει, συνεισφέρει. Αλλά εδώ είμαστε για να ελέγξουμε, να συντάξουμε τις γραμμές μας κατά πρόνοια, μέριμνα και διοικητική λειτουργία με την επιστήμη της διοικήσεως. Όχι εξέδωσα ένα έγγραφο και κάπου έρχονται 6-10 δισεκατομμύρια για την αποψίλωση των αστικών και περιαστικών δασών. Η σύγχρονη διοικητική επιστήμη απαιτεί την οργάνωση μορφών συνεργασίας, δεν θέλει νομικά κείμενα, σαν το βεζίρη προς τον υπήκοο. Αυτά είναι έξω από τη σύγχρονη διοικητική επιστήμη. 
Σας λέω λοιπόν ότι ο τεχνολογικός εξοπλισμός είναι χειρότερος από πέρσι και από πρόπερσι. Ούτε ασύρματο ενδοεπικοινωνίας δεν έχουν οι ομάδες των μαχόμενων πυροσβεστών. Και δεν τα επινοώ. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποιος σας το είπε;
ΒΥΡΩΝ ΠΟΛΥΔΩΡΑΣ: Μου το είπαν οι ίδιοι. Να ακούσετε και μια αξιόπιστη καταγγελία: μου το είπαν οι ίδιοι. Ασφαλώς και σέβομαι την αναφορά που μου δίνει ένας μαχόμενος πυροσβέστης από τα δικά σας χαρτιά. Σας το λέω ευθέως. 
ΑΘΑΝΑΣΙΟΣ ΔΑΒΑΚΗΣ: Οι Ρώσοι του ελικοπτέρου δεν μπορούν να επικοινωνήσουν με τις επίγειες δυνάμεις.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Δαβάκη, σας παρακαλώ πολύ, είναι ο κ. Πολύδωρας στο Βήμα.
ΒΥΡΩΝ ΠΟΛΥΔΩΡΑΣ: Στο σημείο αυτό εγείρεται και ένα άλλο θέμα. Δηλαδή θα με νικήσει η γραφειοκρατία των πλασματικών εγγράφων του Υπουργού, την ίδια τη ζωή, τη μαρτυρία μου;
Δεν ξέρουμε, ήρθαμε σε απελπισία πλέον. Έρχεται ο γραφειοκράτης και λέει ότι έτσι κι έτσι κι έτσι. Συμπέρασμα: όλα καλά κι ωραία. Δεν έχουν εργαλεία, υποδομή. Πού είναι οι κρουνοί; Σας λέει ο κ. Λαμπρόπουλος, σας λένε οι επερωτώντες συνάδελφοι ότι έχουμε πρόβλημα.
Κάπου βρήκαν τώρα -και το ανέφερε ο κύριος Υπουργός- κάτι και για τα κορμοφράγματα. Ξέρω τι έγινε και το καταγγέλλω. Ήρθε ο γραφειοκράτης, κοίταξε το τοπίο του Ταϋγέτου, κοίταξε το τοπίο του Ακροκόρινθου, της Αγία-Άννας Ιωαννίνων και πήγε και έγραψε "κορμοφράγματα". 
Ασφαλώς και δυσπιστώ. Και δεν τα δέχομαι τα στοιχεία σας. Ευθέως σας το λέω, για να σταματήσει αυτό το τροπάριο επιτέλους, όλα καλά και όλα ωραία. Εγώ μιλάω συγκεκριμένα για κρουνούς, για δεξαμενές, για υδατοφράγματα, για βασικούς δρόμους, για αντιπυρικές ζώνες. Οι απαντήσεις σας ήταν εντελώς ανεπαρκείς. 
Για το προσωπικό, από πέντε δεξαμενές, μπορούμε να αντλούμε προσωπικό. Φυσικά θα είναι η Πυροσβεστική, φυσικά θα είναι ο Στρατός, η Δασική Υπηρεσία, το προσωπικό των ΟΤΑ και ο εθελοντισμός. Δεν υπάρχει τίποτε εκτός από το σταθερό σημείο αναφοράς, το είπαμε, της Πυροσβεστικής και του Στρατού. Είναι ή δεν είναι σε έναν αποκλεισμό ή σε μια λευκή απεργία ή σε μια εν τοις πράγμασι αδράνεια; 
Ο δασικός κόσμος. Πού το ξέρω; Μου το είπαν, μας το είπαν. Και βεβαίως υπάρχει μια διαμάχη μεταξύ Πυροσβεστικής και Δασικής. Εμείς ως υπεύθυνη Αξιωματική Αντιπολίτευση, ως υπευθύνως επερωτώντες σας προτείνουμε και σας λέμε "λύστε το πρόβλημα διά του συντονισμού και της αναθέσεως ρόλων και λειτουργιών και στους δύο, στους φυσικούς ρόλους τους δηλαδή". Εμένα με ενδιαφέρει όλο το δυναμικό να είναι στο επιχειρείν, να είναι σε ενέργεια.
Μου είπατε για τους εποχιακούς και σας λέω ευθέως ότι είναι πολύ κακός ο τρόπος προσλήψεως και για το φαυλισμό τον κομματικό και για την ουσία. Τι 2190; Έχω περιστατικά, αλλά κρατώ την πολιτική διακριτικότητα. Ούτε από γιατρούς δεν περνάνε. Και όταν λέω "ούτε από γιατρούς", δεν είναι υγιείς πολλοί και υπάρχει η περίπτωση να εκτεθούν αυτοί σε κίνδυνο και να πάθουν μια ηλεκτροπληξία και να έχουμε άλλα.
Εθελοντισμός στο μηδέν, γιατί λείπει η καλλιέργεια της κοινωνικής ψυχολογίας για τον εθελοντισμό. Και έχω εδώ μια περίπτωση, την οποία αναγορεύω σε αυτοτελή καταγγελία. Υπάρχει στη Θεσσαλονίκη μια θαυμάσια εθελοντική οργάνωση, η λεγόμενη ΕΣΕΠΑ, Εθελοντικό Σώμα Ελλήνων Πυροσβεστών Αναδασωτών. 
Υπάρχει ένας κατάλογος ξένων, οι οποίοι δήλωσαν ένταξη σ' αυτήν την οργάνωση των εθελοντών πυροσβεστών αναδασωτών. Είναι γύρω στα τετρακόσια άτομα από όλη την Ευρώπη. Έρχονται και δεν έχουν τη στοιχειώδη υποστήριξη που ζητά η οργάνωση από τις βαρύγδουπες κεντρικές και περιφερειακές υπηρεσίες.
Και υπάρχει μια περίπτωση να διασυρθούμε διεθνώς. Εξασφαλίζει έναντι οκτώ εκατομμυρίων, που χρειάζονται για τα έξοδα μεταφοράς, δωρεές πέντε οχημάτων, τρία από την Αυστρία και δύο από τη Γερμανία, αν δεν απατώμαι. Δεν έχει τα οκτώ εκατομμύρια να έλξει, αναφέρομαι στη γραφειοκρατία δηλαδή, τα έξοδα, όχι για την αγορά. Η αγορά είναι δωρεάν για τα οκτώ οχήματα. 
Δεν έχει ετοιμότητα υποδοχής των εθελοντών η Κυβέρνηση. Ούτε καν να τους υποδεχθεί. Περίπου τους αποτρέπει. Γιατί πρέπει να έχει ετοιμότητα και σχέδιο και εφαρμογή σχεδίου υποδοχής, καταχωρήσεως, συντονισμού, να κάνουν εκπαίδευση, να κάνουν ασκήσεις. Ακόμη και το προσωπικό από το στρατό, τα παιδιά των δεκαοκτώ, δεκαεννιά ετών, οι στρατιώτες που πηγαίνουν με μια πετσέτα και ένα κωμικό σκαπάνιον δεν είναι σοβαρή αντιμετώπιση. Περισσότερο κινδυνεύουν τα ίδια τα παιδιά, παρά είναι μαχητές στην πυρόσβεση. Έτσι θέλω να τα δούμε ρεαλιστικά. 
Δεν θέλω να κατηγορήσω ή να καταγγείλω την Κυβέρνηση, αλλά δεν μπορώ να δεχθώ αυτήν τη ναρκισσιστική άποψη "όλα καλά και όλα ωραία και εξέδωσα και λεφτά. Εξεταμίευσα ή υπέγραψα πρωτόκολλα". Ερωτώ εγώ, για την ουσία του λόγου, για τις αναδασωτέες περιοχές και μου απαντά -ίσως τα κατέθεσε- ότι οι περιφερειάρχες όρισαν τα τετραγωνικά χιλιόμετρα ως αναδασωτέα. Αυτό είναι το διοικητικώς επιδιωκόμενο; Όχι, είναι κάτι άλλο.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μια μικρή ανοχή, κυρία Πρόεδρε. 
Είναι κάτι άλλο το διοικητικώς επιδιωκόμενο. Το διοικητικώς επιδιωκόμενο είναι να μην πατάει τίποτε εκεί και να υπάρξει και μια γραμμή εκεί, επί τόπου, για την αναδάσωση, -όχι, μόνο αναδασωτέα θεωρητικά, τελείωσε ο μανδαρίνος τη διοικητική του πράξη- για την ουσία της αναδάσωσης, εκεί τα κορμοφράγματα, επί των πραγμάτων. Και αν μου πείτε: πού το ξέρεις ότι δεν υπάρχουν κορμοφράγματα, θα σας πω διότι περπατάω μέσα σε κεκαυμένα. 
Να σας πω όλη τη γεωγραφία. Πήγα προχθές στην Αττική. Συμφορά! Τριάντα χιλιόμετρα έτρεχε η φωτιά και δεν υπήρχε δύναμη -δυο βήματα από την Αθήνα- να την αναχαιτίσει. Τώρα να σας πάω περιοδεία γύρω από την Αθήνα, για να δείτε το χόρτο, γιατί είχαμε και όψιμες βροχές και έχει πολύ χόρτο και θα καούμε. Ξερό! Δηλαδή ταχεία άπτρα, ταχίστη άπτρα. Ίσκα δηλαδή, αν ξέρετε παλαιές ορολογίες. Έτοιμο, με το αποτσίγαρο ή με τον εμπρηστή να πάρει φωτιά η γύρω περιοχή, ο Υμηττός, η Πεντέλη, η Πάρνηθα, το Αιγάλεω και το Ποικίλον. Τόσο συγκεκριμένος είμαι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, τελειώστε.
ΒΥΡΩΝ ΠΟΛΥΔΩΡΑΣ: Τελειώνω.
Πάω, λοιπόν, στην Αττική και λέει ο Πρόεδρος του Συκαμίνου -Συκάμινο είναι μια κοινότητα στον Ωρωπό- "έκαμα μία μελέτη -μάλιστα τους είχατε προτρέψει- για την αποψίλωση και πρόνοιες για την άμυνα για την αντιπυρική προστασία. Είκοσι εκατομμύρια τους ζητούσα, περνάνε από την ΤΕΔΚΝΑ, φθάνει στο Υπουργείο, μηδέν αποτέλεσμα. Μηδέν αποτέλεσμα". 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πήρε είκοσι. 
ΒΥΡΩΝ ΠΟΛΥΔΩΡΑΣ: Πήρε; Επειδή πίεσα εγώ; Μηδέν αποτέλεσμα. Μέχρι τώρα που μιλάμε. Αύριο μπορεί να δώσει. Σε μια κοινότητα δίπλα, παράλια ...
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Πολύδωρα, παρακαλώ. Θα έχετε και δευτερολογία. 
ΒΥΡΩΝ ΠΟΛΥΔΩΡΑΣ: ...έδωσαν. Θα ήταν "ημέτεροι". Έδωσαν δέκα εκατομμύρια. Παράλια κοινότητα, για τα φύκια προφανώς, για τον κίνδυνο της αναφλέξεως των φυκιών. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για πέρυσι μιλάτε. 
ΒΥΡΩΝ ΠΟΛΥΔΩΡΑΣ: Για τώρα.
Όπως καταλαβαίνετε, εδώ εμείς ήρθαμε ούτε καν να καταγγείλουμε. Δεν είναι καταγγελία. Θέλω να σκεφθούμε από κοινού με πρόνοια και με ετοιμότητα μάχης, αντιδράσεως, την απειλή μιας νέας καταστροφής για το 2001, την οποία απεύχομαι. Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Σκυλλάκος. 
ΑΝΤΩΝΗΣ ΣΚΥΛΛΑΚΟΣ: Για να κρίνουμε την πολιτική μιας κυβέρνησης σε όλους τους τομείς και ειδικότερα σ' αυτόν που συζητάμε σήμερα, στα δάση, δεν μπορούμε να στηριχθούμε μόνο σε έναν απολογισμό και στην περιγραφή κάποιων ενεργειών ή κάποιων προγραμμάτων που η Κυβέρνηση παρουσίασε διά του εκπροσώπου της σήμερα. 
Bεβαίως κάθε κυβέρνηση, από αυτά που προϋπολογίζονται στον κρατικό προϋπολογισμό, κάποιες ενέργειες θα κάνει. Αυτό όμως δεν δίνει το σωστό μέγεθος, δεν δίνει την εικόνα για το τι θα έπρεπε να γίνει σύμφωνα με τις ανάγκες. Διότι κριτήριο για τα δάση και για τους άλλους τομείς είναι οι ανάγκες και είμαστε η χώρα με τις περισσότερες πυρκαγιές. Θα έπρεπε να έχουμε πολύ μεγαλύτερες παρεμβάσεις για να μη χειροτερέψει ακόμη περισσότερο η κατάσταση, διότι δεν διατηρούμε καν ούτε το δασικό ισοζύγιο στο επίπεδο που ήταν μέχρι πέρυσι. Χάνουμε έδαφος σαν χώρα στα δάση και στο περιβάλλον. Και επιτρέψτε μου να πω ότι αυτά που ακούσαμε -δεν θέλω να αμφισβητήσω το αν έγιναν- είναι ψίχουλα. Δεν αντιμετωπίστηκε η κατάσταση. Θα πάμε βαθύτερα προς τον πάτο. 
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Σχεδόν όλα όσα γράφονται στην επερώτηση της Νέας Δημοκρατίας είναι σωστά. Όμως η Νέα Δημοκρατία βαρύνεται ως κυβέρνηση -και ας μην πάω στο παρελθόν- και στα τρία χρόνια που ήταν, ότι ανάλογες με τις δικές σας πολιτικές εφάρμοσε και αυτή. Και θα ξεκινήσω από τον κρατικό προϋπολογισμό που είναι βασικό κριτήριο. Πόσα χρήματα δίνονταν την τελευταία δεκαετία και πόσα δίνονται σήμερα; Κάτω από μια μονάδα. Μέχρι πρόσφατα δίνονταν 0,48% ή 0,49% και στο φετινό προϋπολογισμό ακόμα λιγότερα, 0,40%. Λοιπόν, πού είναι η πρόθεσή σας να αλλάξει η κατάσταση όσον αφορά την προστασία και την ανάπτυξη των δασών; 
Δεύτερο θέμα: Νομοθετικό πλαίσιο. Μαζί με τη Νέα Δημοκρατία ψηφίσατε ένα άρθρο του Συντάγματος -κάνατε τροποποίηση- που ανοίγει δρόμους για παραπέρα τσιμεντοποίηση και οικοπεδοποίηση ή εκμετάλλευση, εν πάση περιπτώσει, των δασών, όχι δασική εκμετάλλευση, αλλά για άλλους σκοπούς. 
Και επειδή ενοχλούνταν και εσείς και η Νέα Δημοκρατία από το Ε΄ Τμήμα του Συμβουλίου της Επικρατείας κάναμε όλες αυτές τις αλλαγές στο Σύνταγμα για να λυθούν τα χέρια της Κυβέρνησης. Αλλά δεν λύθηκαν μόνο τα χέρια της Κυβέρνησης, λύθηκαν και τα χέρια αυτών που προσδοκούν ότι μετά την αλλαγή του Συντάγματος θα έχουμε και τέτοιες αλλαγές στη νομοθεσία και θα εκμεταλλευτούν τις όποιες δασικές εκτάσεις έχουν απομείνει και που έχουν τουριστικό ή άλλο κερδοσκοπικό ενδιαφέρον. Γι' αυτό είχαμε τις περισσότερες πυρκαγιές πέρυσι. Πώς γίνεται τις κρίσιμες χρονιές να έχουμε αύξηση των πυρκαγιών και των καμένων δασών και πώς αυτό συνδέεται με τη σχετική τροποποίηση του άρθρου 24 του Συντάγματος; Πώς εξηγείται αυτός ο συνδυασμός; 
Κρίνεται η κάθε κυβέρνηση από τις πρακτικές. Είκοσι χρόνια κυβερνάτε αυτό, τον τόπο. Ποια πρακτική εφαρμόζετε σε σχέση με τα αυθαίρετα, για δεύτερη, για τρίτη κατοικία; Πολλά από αυτά είναι σε βάρος των δασών και του περιβάλλοντος. Ποια είναι η πρακτική σας; Άλλαξε ξαφνικά φέτος; Εμποδίσατε έστω και το κτίσιμο ενός σπιτιού; 
Τώρα, σχετικά με το δορυφόρο έχασα ένα μέρος των απαντήσεών σας, αλλά αν αυτός ο δορυφόρος, για τον οποίο γίνεται λόγος από τη Νέα Δημοκρατία, είναι ακριβός ή λόγω του ανάγλυφου του εδάφους, δεν είναι χρήσιμος, υπάρχουν και πιο φτηνές μέθοδοι. Υπάρχουν αεροφωτογραφίες σε τακτά χρονικά διαστήματα. Ούτε αυτό το κάνετε. Και εγώ τώρα λέω αυτά που μας λένε διευθυντικά στελέχη της Δασικής Υπηρεσίας, δεν τα κατεβάζουμε από το μυαλό μας.
Άλλο ζήτημα. Αναδάσωση. Εξηγείστε μας πόσο ποσοστό στην Ελλάδα τα τελευταία είκοσι χρόνια αναδασώνεται. Εγώ δεν μιλάω μόνο για την τεχνητή αναδάσωση, που γίνεται με την παρέμβαση του ανθρώπου -που και εκεί είσαστε πάρα πολύ πίσω, γιατί δεν φτάνουν τα χρήματα και τα δίνετε και σε εργολάβους πλέον, ιδιωτικοποίηση και της προστασίας των δασών- αλλά ακόμα και οι άλλες που χρειάζονται φυσική αναδάσωση. Πώς προστατεύονται αυτές οι περιοχές για να υπάρξει φυσική αναδάσωση; 
Δεν παίρνονται μέτρα και επιτρέπετε τα διάφορα κοπάδια να εμποδίζουν τη φυσική αναδάσωση. Οπουδήποτε να πάμε, σε όποιο πρακτικό μέτρο, βλέπουμε ότι δεν κάνετε αυτό που πρέπει, όσον αφορά τα έργα -και αναφέρθηκαν εδώ- και όσον αφορά το προσωπικό.
Ας κοιτάξουμε το προσωπικό που είναι για έργα ανάπτυξης των δασών και πρόληψης στη Δασική Υπηρεσία. Αυξήθηκε ή μειώθηκε σε σχέση με τα περασμένα χρόνια; Μιλάω για το έκτακτο προσωπικό.
ΒΥΡΩΝ ΠΟΛΥΔΩΡΑΣ: Και δουλεύουν;
ΑΝΤΩΝΗΣ ΣΚΥΛΛΑΚΟΣ: Πέρα από το αν δουλεύουν ή όχι, μειώθηκε αριθμητικά το προσωπικό. Μιλάω για το προσωπικό που προσλαμβάνεται έκτακτα το καλοκαίρι για τις πυρκαγιές. Όποιον τομέα και αν κοιτάξουμε, θα δούμε ότι όχι μόνο είναι χειρότερο χρόνο με το χρόνο, αλλά ότι το τελικό αποτέλεσμα, αν μπορούσαμε να βαθμολογήσουμε τη δασική σας πολιτική, είναι σχεδόν μηδενικό. Δεν είστε απλώς κάτω από τη βάση, αλλά είστε κοντά στο μηδέν. Αυτό θα το πληρώσει όχι μόνο η Κυβέρνηση, που έχει ευθύνες και ίσως να εκφραστεί αυτό σε ψήφους -αλλά δεν είναι κυρίως εκεί το ζήτημα- αλλά η χώρα και το μέλλον αυτής της χώρας.
Τελειώνω με το Κτηματολόγιο και το Δασολόγιο. Ποιος ευθύνεται που δεν πήρατε όλα τα μέτρα, ώστε να υπάρξουν τα αναγκαία ποσά στο Κοινοτικό Πλαίσιο Στήριξης και τελείωσαν τα χρήματα; Γιατί έγινε αυτό; Δεν έχετε τους επιστήμονες, δεν έχετε τους τεχνικούς να προβλέψουν ότι οι δασικοί χάρτες χρειάζονται πολλά στοιχεία και μεγάλο κόστος, ώστε να συνταχτούν πραγματικά σωστά και φτάσατε στο σημείο να σηκώσετε τα χέρια ψηλά και να μην προχωράει ουσιαστικά τίποτα; Και κάποιοι μελετητές που προχωρούν, προχωρούν με δικά τους έξοδα. Τους χρωστάτε κιόλας. 
Ποιος ευθύνεται γι' αυτό; Η Αντιπολίτευση; Το Κομμουνιστικό Κόμμα Ελλάδας; Εξηγείστε μας πού κάνουμε λάθος σ' όλα αυτά.
Στη Διακομματική Επιτροπή δουλέψαμε -και εγώ προσωπικά- δύο χρόνια. Πήραμε ορισμένες αποφάσεις. Πρώτον, ως προς τον κρατικό προϋπολογισμό είπαμε ότι πρέπει να είναι το 1,5%, έστω το 1% του κρατικού προϋπολογισμού. Αυτήν την ομόφωνη απόφαση, την πετάξατε στον κάλαθο των αχρήστων. 
Μιλήσαμε για ενιαίο φορέα δασοπροστασίας. Τίποτε απ' όλα αυτά δεν έγινε. Όλα επαφίενται τώρα στην αυτοθυσία και στην καλή θέληση των πυροσβεστών και όποιων δασικών υπηρεσιών μπορείτε να συντονίσετε με τους πυροσβέστες, οι οποίοι χωρίς την αναγκαία εκπαίδευση κινδυνεύουν από το φόρτο εργασίας, από τα βάρη που σηκώνουν και από τα ωράρια που έχουν, ιδιαίτερα τους καλοκαιρινούς μήνες. Όποια πέτρα και αν σηκώσουμε σε σχέση με τα δάση, φαίνεται από κάτω ότι είναι λάθος η πολιτική σας. Είναι εγκληματική, επιτρέψτε μου να πω, η πολιτική σας σε βάρος των δασών και του περιβάλλοντος.
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Αλέξανδρος Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, η απάντηση του κυρίου Υπουργού στην επερώτηση της Νέας Δημοκρατίας θα πρέπει να παραδεχθούμε όλοι ότι υπήρξε καταλυτική. Χωρίς ούτε καν έναν υποτυπώδη πρόλογο με σαφήνεια, θα έλεγα με τεχνοκρατικό τρόπο...
ΠΡΟΕΔΡΕΥΩΝ (Κωνσταντίνος Βρεττός): Είναι από την αυτοδιοίκηση. Έχει περάσει από δήμαρχος γι' αυτό.
ΒΥΡΩΝ ΠΟΛΥΔΩΡΑΣ: Δηλαδή, εκτός από την κομματική αλληλεγγύη έχουμε και τη δημοτική;
ΑΛΕΞΑΝΔΡΟΣ ΑΚΡΙΒΑΚΗΣ: ...απήντησε σε όλα τα ερωτήματα της επερώτησης, η οποία όπως είναι γνωστό, είναι αρκετά εκτεταμένη. Δεν άφησε κανένα κενό.
Γι' αυτό λοιπόν πιστεύω ότι ο Κοινοβουλευτικός Εκπρόσωπος της Νέας Δημοκρατίας κ. Πολύδωρας με τη γνωστή του ευφυΐα στην αρχή έκανε στροφή από την τακτική την οποία ακολούθησαν οι άλλοι αγορητές που προηγήθησαν αυτού, υπό την έννοια ότι άρχισε την ομιλία του λέγοντας "εμείς, η Νέα Δημοκρατία, σ' αυτήν την επερώτηση δεν ήλθαμε να ελέγξουμε, αλλά θέλουμε να εκφράσουμε την πρόθεσή μας για συνεργασία με την Κυβέρνηση στην αντιμετώπιση του προβλήματος".
ΠΡΟΕΔΡΕΥΩΝ (Κωνσταντίνος Βρεττός): Να σας διακόψω; Φοβού τον Πολύδωρα και δώρα φέροντα. 
ΒΥΡΩΝ ΠΟΛΥΔΩΡΑΣ: Έτσι κατέληξα. 
ΑΛΕΞΑΝΔΡΟΣ ΑΚΡΙΒΑΚΗΣ: Ενώ οι αγορητές της Νέας Δημοκρατίας, οι προηγούμενοι αξιότιμοι κύριοι συνάδελφοι, υπήρξαν πάρα πολύ οξείς, χρησιμοποίησαν ακραίες και υπερβολικές εκφράσεις στη σημερινή επερώτηση που ίσως δεν επιτρέπετο και επειδή βρισκόμαστε και στην τελευταία ημέρα της Συνόδου. Ακούστηκε επί παραδείγματι από τους συναδέλφους της Νέας Δημοκρατίας "να απολογηθείτε, να φύγετε, γιατί είσαστε επικίνδυνοι, διαρκές έγκλημα, δεν υπάρχει μυαλό" και τέτοιες εκφράσεις, τις οποίες έχω σημειώσει, οι οποίες θα τις χαρακτηρίσω επιεικώς ότι είναι πολύ ακραίες. Όμως ο κ. Πολύδωρας ενώ αρχικώς έκανε αυτήν την ευφυή στροφή, στη συνέχεια διολίσθησε. Διολίσθησε και αυτός σε κάποιες κορόνες υπερβολής. Και το αποκορύφωμα αυτής της υπερβολής υπήρξε αυτό το ατυχές κατά την άποψή μου, που είπε, ότι δεν δέχομαι κανένα από τα στοιχεία τα οποία ανέφερε ο κύριος Υπουργός. Χωρίς να αντιπαραθέσει έναντι αυτών των στοιχείων τίποτε. Παρά μόνον ότι μίλησα με κάποιον δασοφύλακα ή με κάποιον πυροσβέστη και μου είπε αυτό. 
Κύριε Πρόεδρε, το πρόβλημα των πυρκαγιών κάθε χρόνο είναι τεράστιο. Και θίγει αναμφισβήτητα όλους μας και πιστεύω ότι όλοι μας στην Αίθουσα αυτή, ανεξάρτητα σε ποιο κόμμα ανήκουμε, θλιβόμεθα ειλικρινώς γι' αυτό το αποτέλεσμα που βλέπουμε κάθε χρόνο να υπάρχει στα δάση μας. Όμως χωρίς να θέλω να κάνω συγκρίσεις και ούτε αυτό μπορεί να αποτελέσει ελαφρυντικό για τη σημερινή Κυβέρνηση. Πραγματικά από τις αγορεύσεις των συναδέλφων της Νέας Δημοκρατίας εξεπλάγην υπό την έννοια ότι ανήκουν σ΄ ένα κόμμα που και αυτό κυβέρνησε αυτόν τον τόπο. Και όταν, κύριε Πρόεδρε, είναι γνωστό ότι την τριετία της τελευταίας κυβέρνησης της Νέας Δημοκρατίας κάηκαν εκτάσεις πολλαπλάσιες απ' αυτές που έχουν καεί τα τελευταία οκτώ χρόνια, δεν μπορεί να μιλάνε με τέτοια ένταση και με τέτοια οξύτητα οι αγορητές της Νέας Δημοκρατίας, όταν -θα πω κάτι άλλο γιατί αναφέρθησαν σε υποδομές και εργαλεία μέχρι τέλους Ιουλίου όπως είπε ο κύριος Υπουργός και δεν αμφισβητείται, θα υπάρχουν πενήντα μία (51) αεροπλάνα και δεκαέξι (16) ελικόπτερα- υπήρχαν τέσσερις (4) καναντέρ από τα οποία μονίμως ήταν στο έδαφος λόγω βλαβών τα δύο (2) δεν μπορεί να ελέγχεται από τη Νέα Δημοκρατία η σημερινή κυβέρνηση για έλλειψη υποδομών και εργαλείων. Μπορεί να το πει ο κ. Σκυλλάκος. Αλλά δεν μπορεί η Νέα Δημοκρατία να ελέγχει την Κυβέρνηση όταν είχε τέσσερα (4) καναντέρ και δεν μπορείτε, κύριε Πολύδωρα, να λέτε ότι στον Ωρωπό ή στο Συκάμινο κοντά στην Αθήνα, δεν μπορούσαμε να αντιμετωπίσουμε την πυρκαγιά όταν επί των ημερών σας, τις τελευταίες μέρες της κυβέρνησης της Νέας Δημοκρατίας πριν από το 1981 καιγόταν η Κηφισιά επί Πρωθυπουργίας του κ. Ράλλη, το θυμάστε, κύριε Πολύδωρα...
ΒΥΡΩΝ ΠΟΛΥΔΩΡΑΣ: Αυτό είναι παραδοξολογία. Όχι δεν μπορώ να ελέγξω. Πέρσι καιγόταν η Πεντέλη.
ΑΛΕΞΑΝΔΡΟΣ ΑΚΡΙΒΑΚΗΣ: ΄Ηταν λάθος η έκφρασή μου, να ελέγξετε μπορείτε, αλλά με ηπιότερους τόνους. Όταν εσείς αντιμετωπίσατε αυτό το θέμα των πυρκαγιών με τέτοια ανευθυνότητα και τέτοια αναποτελεσματικότητα, βεβαίως θα ελέγξετε τη σημερινή Κυβέρνηση, αλλά δεν μπορείτε με τόνους υψηλούς να την επικρίνεται.
Κύριε Πρόεδρε, άκουσα κάποια στιγμή από τον κύριο Υπουργό αυτά τα οποία είπε και ομολογώ ότι και εγώ τα αγνοούσα. Και θέλω να πιστεύω ότι όλοι οι συνάδελφοι της Νέας Δημοκρατίας που μίλησαν, είναι αξιόλογοι συνάδελφοι και δεν έχω τίποτα εναντίον, αν όμως ήξεραν αυτά τα στοιχεία, θέλω να πιστεύω ότι δεν θα κατέθεταν αυτήν την επερώτηση.
Μίλησε ο κύριος Υπουργός για τις αναδασωτέες εκτάσεις και είπε ότι σήμερα ούτε ένα τετραγωνικό μέτρο δεν μπορεί να εξαιρεθεί από την αναδασωτέα έκταση με τη διαδικασία που υφίσταται, αεροφωτογράφηση, οι περιφερειάρχες επί τη απειλή ποινικών ευθυνών είναι υποχρεωμένοι εντός δύο μηνών να κηρύξουν αναδασωτέες τις εκτάσεις. 
Τεράστιες συνέπειες έχει αυτό το πράγμα. Διότι σε μια κηρυχθείσα αναδασωτέα έκταση, έστω και αν δεν αναδασωθεί, δεν μπορεί να υπάρξει ούτε να εκδοθεί οικοδομική άδεια ούτε να υπάρξουν άλλες δραστηριότητες λατομικές κλπ. 
Είναι τεράστιο αυτό το θέμα. Και έτσι αποθαρρύνονται με αυτόν τον τρόπο οι όποιοι επίδοξοι οικοπεδοφάγοι σε δασικές εκτάσεις. Και αυτό έγινε πράξη επί των ημερών των δικών μας.
Όσον αφορά τις αναδασώσεις των αναδασωτέων εκτάσεων, είπε ο κύριος Υπουργός ότι φέτος εκατόν τριάντα πέντε χιλιάδες φυτά πέρα από τη φυσική αναγέννηση των δασών, φυτεύτηκαν. Ο αριθμός αυτός είναι πολύ μεγάλος.
Άκουσα επίσης τους αγορητές της Νέας Δημοκρατίας που μίλησαν για τις αποζημιώσεις αυτών, οι οποίοι επλήγησαν από τις φωτιές. Και η απάντηση του κυρίου Υπουργού ήταν καταλυτική. Όλοι έχουν αποζημιωθεί. Αυτό δεν το ήξερα. Όταν άκουγα τους ομιλητές της Νέας Δημοκρατίας νόμιζα ότι στον τομέα αυτόν δεν έχει γίνει τίποτα από την Κυβέρνηση. Και μάλιστα ο κύριος Υπουργός ανέφερε συγκεκριμένα κονδύλια σε ποιους έχουν δοθεί για ποιους λόγους έχουν δοθεί και ότι έχουν αποζημιωθεί άπαντες.
Άκουσα και κάτι άλλο, για τους δήμους -και γι' αυτό κατηγορήθηκε η Κυβέρνηση από τη Νέα Δημοκρατία και αυτό αναφέρεται μέσα στην επερώτηση- ότι δόθηκαν δέκα δισεκατομμύρια (10.000.000.000) στους δήμους για προληπτικά μέτρα, που δεν είχαν δοθεί ποτέ αυτά τα ποσά. Άκουσα επίσης ότι συνολικά διακόσια εβδομήντα οχήματα δασοπυρόσβεσης παρελήφθησαν φέτος, πέραν του εναέριου πλέον εξοπλισμού των πενήντα ένα αεροσκαφών και των δεκαέξι ελικοπτέρων.
Βεβαίως θα μπορούσαν να είχαν διατεθεί ακόμα περισσότερα ποσά, να είχαν ληφθεί και άλλα μέτρα ακόμα περισσότερα. Αλλά δεν νομίζω ότι αξίζει η Κυβέρνηση να επικρίνεται με τέτοιους τόνους και με τέτοιο ύφος, όταν με αυτά τα συγκεκριμένα στοιχεία, χωρίς αόριστες απαντήσεις και χωρίς κορώνες, η Κυβέρνηση διά του κυρίου Υπουργού έφερε στη Βουλή σήμερα. Και ομολογώ ότι εγώ τα αγνοούσα. 
Θα με ρωτήσετε αυτά αρκούν για να μην υπάρξουν πυρκαγιές φέτος ή του χρόνου; Όχι. 
Αγαπητοί συνάδελφοι, θα ζούμε με τις πυρκαγιές. Στόχος της όποιας κυβέρνησης είναι να τις περιορίσει όσο το δυνατόν περισσότερο, να τις προλαβαίνει όσο το δυνατόν πιο γρήγορα, όπως θα ζήσουμε και με τους σεισμούς, γιατί είμαστε μια χώρα σεισμογενής. Αυτό λέγεται κατά κόρον. Διότι από κάποιο συνάδελφο της Νέας Δημοκρατίας προσπάθησε να γίνει κάποια σύγκριση μεταξύ πυρκαγιάς και σεισμού. 
AΘΑΝΑΣΙΟΣ ΔΑΒΑΚΗΣ: Το ίδιο είναι ο σεισμός με τις πυρκαγιές;
ΑΛΕΞΑΝΔΡΟΣ ΑΚΡΙΒΑΚΗΣ: Δεν είναι το ίδιο. Λέγω κάποιος συνάδελφός ανέφερε...
ΑΘΑΝΑΣΙΟΣ ΔΑΒΑΚΗΣ: Εγώ το είπα.
ΑΛΕΞΑΝΔΡΟΣ ΑΚΡΙΒΑΚΗΣ: Α, εσείς το αναφέρατε. Είπατε ότι υπάρχει κάποια αναλογία. Δεν είναι το ίδιο πράγμα. Σε όλο τον κόσμο γίνεται. Δεν μπορεί να προληφθούν όλες οι πυρκαγιές. Δεν μπορώ να προλάβω εγώ εσάς εάν πάτε να ρίξετε ένα τσιγάρο σ΄ ένα δάσος. Το θέμα είναι να σπεύσουν γρήγορα τα μέσα καταστολής, οι άνθρωποι που θα καταστείλουν την πυρκαγιά.
Εν πάση περιπτώσει, τελειώνοντας, θα ήθελα μετά από αυτό να κάνω μια σύγκριση ανάμεσα σ΄ αυτό που κάνανε οι κυβερνήσεις του ΠΑΣΟΚ, σχετικώς με το θέμα, και εκείνα που έκανε η Νέα Δημοκρατία. Η Νέα Δημοκρατία δεν έκανε απολύτως τίποτα. Και ευφυέστατα όλοι οι αγορητές της Νέας Δημοκρατίας δεν ανέφεραν τίποτα για το παρελθόν, τίποτα για τις κυβερνήσεις της Νέας Δημοκρατίας, ενώ σε άλλες επερωτήσεις που συζητούμε εδώ μέσα για άλλα θέματα με άλλο περιεχόμενο λένε μονίμως, "ξέρετε, εμείς κάναμε αυτό. Εσείς δεν κάνατε τούτο, δεν κάνατε εκείνο". Σήμερα δεν υπήρξε ούτε μια αμυχή για το παρελθόν των κυβερνήσεων της Νέας Δημοκρατία. Το μόνο που ελέχθη από ένα συνάδελφο της Νέας Δημοκρατίας, τον κ. Πολύζο, είναι ότι τότε το 1990-1993 συνεστήθη διακομματική επιτροπή για να ερευνήσει το θέμα. Αυτό είναι η προσφορά των κυβερνήσεων της Νέας Δημοκρατίας στην επίλυση αυτού του πραγματικά καυτού προβλήματος! Και προκαλώ στη δευτερολογία τον οποιονδήποτε συνάδελφο της Νέας Δημοκρατίας να πει έστω μια φράση, μια κουβέντα για το τι έκαναν οι κυβερνήσεις της Νέας Δημοκρατίας πάνω σ'αυτό το θέμα. 
ΠΡΟΕΔΡΕΥΩΝ (Κωνσταντίνος Βρεττός): Ο κ. Βασιλείου, έχει το λόγο για δευτερολογία.
ΘΕΟΦΙΛΟΣ ΒΑΣΙΛΕΙΟΥ: Κύριοι συνάδελφοι, παρά την ευπρεπέστατη παρουσία του κυρίου Υπουργού και την παράθεση των στοιχείων που γραφειοκρατικά έχουν συγκεντρωθεί, ας μου επιτραπεί, με όλον το σεβασμό στον Κοινοβουλευτικό Εκπρόσωπο της Πλειοψηφίας, να πω ότι η ζωή δεν σταματά με μόνες τις όποιες εμπειρίες του παρελθόντος μας.
ΑΛΕΞΑΝΔΡΟΣ ΑΚΡΙΒΑΚΗΣ: Συμφωνώ.
ΘΕΟΦΙΛΟΣ ΒΑΣΙΛΕΙΟΥ: Το ενδιαφέρον μας -υποθέτω και το δικό σας και ολόκληρου του ελληνικού λαού- είναι, με βάση τις όποιες θετικές ή αρνητικές εμπειρίες του παρελθόντος, να αντιμετωπίσουμε το παρόν και το μέλλον όσο πιο αποτελεσματικά γίνεται. Και προς αυτήν την κατεύθυνση κινούμενοι δίνουμε τη δική μας μάχη μαζί σας -επιτρέψτε μου την έκφραση- στο πώς θα οργανώσουμε καλύτερα το θέμα γιατί αυτός ο τόπος είναι κοινός για όλους μας και τον έχουμε δανειστεί από τα παιδιά μας και έχουμε τη δύναμη και την ικανότητα να κάνουμε ό,τι καλύτερο γι' αυτά.
Επιτρέψτε μου να σας πω κύριε Κοινοβουλευτικέ Εκπρόσωπε, ότι η υπόθεση το τι δεν έγινε επί κυβερνήσεως Ράλλη δεν απασχολεί ούτε εμένα ούτε τα παιδιά μου. Ως εμπειρία και ιστορία μπορεί να την αναγνώσω καλά, να τη διαβάσω και να δω ή να τη μιμηθώ ή να την αποφύγω. Το ίδιο όσον αφορά και την περίοδο 1990-1993. Η σημερινή Βουλή, με βάση τα σαφή δεδομένα του χθες και του σήμερα αποφασίζει για το σήμερα και το αύριο. Και υπ' αυτήν την έννοια εγώ προσωπικά, αλλά και η Νέα Δημοκρατία δεν αισθάνεται την ανάγκη να απολογείται για το χθες αν έγιναν παραλείψεις ή σε ποιο βαθμό αντιμετωπίστηκαν τα ζητήματα της συγκεκριμένης περιόδου γιατί οι ανάγκες χρονικά μιας συγκεκριμένης περιόδου έχουν συνάρτηση με τις δυνατότητες εκείνης της συγκεκριμένης περιόδου ή της σημερινής αντιστοίχως.
Δεν αμφισβητώ τα στοιχεία του Υπουργού ως προς το γραφειοκρατικό τους χαρακτήρα. Τα αμφισβητώ -όπως εκτιμώ και όλοι μας μπορεί να το κάνουν αυτό- από το βαθμό της αποτελεσματικότητάς τους. Γι' αυτό και στην πρωτολογία μου ζήτησα από τον κύριο Υπουργό κάποια στιγμή αν μπορεί να πάει να κουβεντιάσει με εκείνους τους κατοίκους της περιφέρειας που έζησαν ή ζουν αυτά τα φαινόμενα και να πάρει όσες πληροφορίες δεν του δίνουν οι γραφειοκράτες του Υπουργείου του και όλοι οι γραφειοκράτες των Υπουργείων, χωρίς να κατηγορώ συγκεκριμένα πρόσωπα -προς Θεού!- ή χωρίς να λέω ότι ντε και καλά όλοι δεν έχουν την ανάλογη όσμωση σχετικά με τα συγκεκριμένα ζητήματα. 
Υπάρχουν και άνθρωποι φωτισμένοι. Υπάρχουν και άνθρωποι που αξιολογούν και αξιοποιούν την εμπειρία, τη γνώση και την προσωπική τους εκτίμηση αν θέλετε, γιατί οι περισσότεροι καταγόμαστε από χωριά και έχουμε απόλυτη και σαφή γνώση του τι γίνεται σε αυτές τις περιπτώσεις.
Είναι ανάγκη, λοιπόν, να συνομιλήσουμε με αυτούς.
Κι επιτρέψτε μου επ' ευκαιρία να κάνω και μία παρατήρηση σαφή. Από τα στοιχεία που έδωσαν οι γραφειοκρατικές υπηρεσίες στον κύριο Υπουργό, όσον αφορά την καταβολή των αποζημιώσεων -δεν ήθελα εγώ προσωπικά να το παραδεχθώ, γιατί έτυχα σε σύσκεψη τον Οκτώβριο υπό την κα Παπανδρέου- σχετικά με τις φωτιές της Κορινθίας και της Αχαϊας πέρσι, ναι, κύριε Εκπρόσωπε, ναι, κύριε Υπουργέ, σας έδωσαν λάθος στοιχεία. Υπάρχουν άνθρωποι που δεν έχουν πληρωθεί ακόμη.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κάνετε λάθος. Από τον Οκτώβριο μέχρι σήμερα έχουν περάσει οκτώ μήνες. 
ΘΕΟΦΙΛΟΣ ΒΑΣΙΛΕΙΟΥ: Εγώ δεν είπα ότι βρισκόμαστε στο μηδέν ότι δεν άρχισαν οι πληρωμές.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο 80% είμαστε. 
ΘΕΟΦΙΛΟΣ ΒΑΣΙΛΕΙΟΥ: Δεν ξέρω, όμως, για ποιο λόγο δεν κατεβλήθησαν σε όλους και γιατί καταβάλλονται σταδιακά. Προσέξτε, έχει τελειώσει και ο βαθμός εξατομίκευσης πολύ νωρίς.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σε τέσσερα χρόνια θα ολοκληρωθεί. 
ΘΕΟΦΙΛΟΣ ΒΑΣΙΛΕΙΟΥ: Δεν εννοώ αυτό που λέτε εννοώ αυτά που δικαιούνται σήμερα.
Εγώ θέλω να επισημάνω ότι με αυτόν τον τρόπο υπάρχει γραφειοκρατική καθυστέρηση στις περιφερειακές υπηρεσίες των Υπουργείων και παρακαλώ να το αντιμετωπίσετε. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Για τη Νομαρχιακή Αυτοδιοίκηση θα το δω. 
ΘΕΟΦΙΛΟΣ ΒΑΣΙΛΕΙΟΥ: Σε όποιο βαθμό ευθύνεται και η Νομαρχιακή Αυτοδιοίκηση και οι περιφερειακές υπηρεσίες. 
Θα ήθελα μια σαφέστερη απάντηση από τον κύριο Υπουργό όχι με την παράθεση απλών στοιχείων όσον αφορά τα πυροσβεστικά αεροπλάνα ή τα πυροσβεστικά οχήματα. Ρώτησα αν αντιμετωπίζετε το ενδεχόμενο να υπάρξουν και στην Ελλάδα πυροσβεστικά αεροπλάνα παντός καιρού, δηλαδή παρέμβασης σε δύσκολες καιρικές συνθήκες. Διότι όταν έχουμε δύσκολες καιρικές συνθήκες, με αέρα...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πού να ρίχνουν νερό;
ΘΕΟΦΙΛΟΣ ΒΑΣΙΛΕΙΟΥ: Πού να ρίχνουν νερό;
...δεν έχουμε απογειώσεις αεροπλάνων. 
Το δεύτερο είναι ο βαθμός ετοιμότητας των υπαρχόντων. Το ότι υπάρχουν τόσα, δεν μου εξασφαλίζει και το επιχειρείν, τη δραστηριότητα. Και ασφαλώς, όταν, ο μη γένοιτο, το διαπιστώσουμε -εγώ δεν θα ήθελα να το διαπιστώσουμε ποτέ αυτό προσεχώς, αλλά έχουμε εμπειρία- ο βαθμός ετοιμότητας των μέσων -δεν θέλω να πω του μόνιμου προσωπικού- σίγουρα έχει αποδειχθεί εκ των πραγμάτων ότι δεν είναι εκείνος, ο οποίος απαιτείται για να αντιμετωπισθούν αυτά τα θέματα. 
Κύριε Υπουργέ, δεν άκουσα κάτι για τη λειτουργία των πυροφυλακίων, που είναι πολύ σοβαρό σημείο εργασίας για την πρόληψη των πυρκαγιών. Παρά το γεγονός ότι στα μέτρα, τα οποία έχετε εν σχεδίω πάρει, αναφέρεται ένα από τα πρώτα και βασικά μελήμματα, η λειτουργία των πυροφυλακίων και η επέκτασή τους, παρά το γεγονός ότι, έστω και πιλοτικά υπάρχει η συνεργασία για την απόδοση μέσω του δορυφορικού συστήματος των πληροφοριών που χρειάζονται, ειδικά τα πυροφυλάκια, που μπορεί να έχουν και μία αμεσότερη πληροφόρηση προς τις αρμόδιες υπηρεσίες -Πυροσβεστική, Δασική Υπηρεσία κλπ.- σήμερα που μιλάμε δεν λειτουργούν. Σας καλούμε να το αντιμετωπίσετε. Σας καλούμε να το ελέγξετε και να δώσετε τις εντολές αντιμετώπισής του. 
Ως προς τους πόρους, δεν αμφισβητώ τα ποσά που αναφέρατε. Έχω να σας υποβάλλω μόνο μία ερώτηση, γιατί η απάντησή σας σε ερώτησή μας, της 6ης Απριλίου, ήταν ότι το ποσό προς τους δήμους και τις κοινότητες ήταν έξι δισεκατομμύρια (6.000.000.000.000) δραχμές. Στην πρωτολογία σας αναφέρατε δέκα δισεκατομμύρια (10.000.000.000) δρχ. Το αναπροσαρμόσατε; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ήταν από την αρχή δέκα δισεκατομμύρια (10.000.000.000) δρχ. και πήγε σταδιακά στα έξι δισεκατομμύρια (6.000.00.000) δρχ. 
ΘΕΟΦΙΛΟΣ ΒΑΣΙΛΕΙΟΥ: Για το 2001 είναι δέκα δισεκατομμύρια (10.000.000.000) δραχμές.
Δεν έχω κανένα λόγο να το αμφισβητήσω. Τι αμφισβητώ. Πρώτον, είναι ανεπαρκές. Και δεύτερον, πείτε μου, κύριε Υπουργέ, υπογράψατε τα εντάλματα εκταμίευσής του; Γιατί ως τις 4 Ιουνίου που μιλούσαμε δεν τα είχατε υπογράψει. 
Το δεύτερο στοιχείο είναι ότι και αν έχουν υπογραφεί τα εντάλματα εκταμίευσης απαιτείται πλέον διαδικασία μελέτης, ανάθεσης, σύμφωνα με τη διαδικασία των διαγωνισμών, που έχουν οι δήμοι. Και εν τέλει ποιος από εμάς και από εσάς πιστεύει ότι αυτά τα έργα, έστω και τα μικρά, θα υλοποιηθούν μέσα στο 2001; 
( Στο σημείο αυτό την Προεδρική Έδρα καταλαμβάνει ο B' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
Εκτιμάται κατά γενική ομολογία -και εδώ στην Εθνική Αντιπροσωπεία, στη μικρή μου κοινοβουλευτική θητεία το έχω ακούσει πάρα πολλές φορές- ότι το Κτηματολόγιο πρόκειται να λύσει μια σειρά σημαντικών προβλημάτων ως προς την προστασία των δασικών εκτάσεων, πολύ περισσότερο το δασολόγιο. Σε αυτά κύριε Υπουργέ, έχετε να πείτε τίποτε; Σε ποιο στάδιο βρίσκονται και το Κτηματολόγιο και το Δασολόγιο; Τι προοπτική περαίωσης αυτών των έργων υπάρχει; 
Και τελευταίο, πριν κλείσω. Ήθελα να παρακαλέσω: Η άποψη που έχει διαμορφωθεί και βάσει αυτής κινείται η κυβερνητική δράση είναι ότι η Γενική Γραμματεία Πολιτικής Προστασίας είναι ο συντονιστικός φορέας για τη δημιουργία σχεδίων και δράσεων σχετικά με την αντιμετώπιση των πυρκαγιών και τα συντονιστικά νομαρχιακά όργανα ως προς την εκτέλεσή τους. Έχει διαπιστωθεί και οι πάντες γνωρίζουν ότι αυτός ο συντονισμός έως σήμερα δεν έχει επιτύχει στο βαθμό που εσείς και εμείς θέλουμε. Και βέβαια γίνονται τεράστιες προσπάθειες. Λέτε ότι δεν είναι πιο σωστό, δεν είναι διοικητικά πιο αποτελεσματικό, να υπάρξει ένας ενιαίος φορέας δασοπροστασίας ή ακόμη εντασσόμενος σ' ένα πιο εξειδικευμένο φορέα αντιμετώπισης των φυσικών καταστροφών που, αν θέλετε, είτε ευκαιριακά είτε μόνιμα μπορεί να αντιμετωπίζει και να διαχειρίζεται τις κρίσεις αυτές και να φέρνει αποτελεσματικότητα σ' αυτό; Εάν και σε σας μένει αυτή η αμφιβολία, είναι αρκετό να μη χάσουμε άλλα χρόνια στη δυνατότητα του να πάρουμε συμπεράσματα, πορίσματα περί της λειτουργίας αυτής. Εγώ προσωπικά δεν έχω κανένα λόγο να πιστεύω ότι η Γενική Γραμματεία Πολιτικής Προστασίας δεν έχει την πρόθεση να αντιμετωπίσει με τις δυνάμεις και τα μέσα που διαθέτει αυτό το σχέδιο, αυτήν την προοπτική. Όμως μέχρι σήμερα έχει αποδειχτεί ότι αυτές οι προσπάθειες έχουν πέσει στο κενό, γενικά στο σύνολό τους. Δεν αποδίδουν αυτά τα οποία αναμένουμε. Ως πότε θα είμαστε λάτρεις των μειωμένων προσδοκιών και θα ζητάμε χειροκροτήματα για το 90% της επιτυχίας στη μειωμένη προσδοκία; Σ' αυτά θέλω να μου απαντήσετε. Ευχαριστώ.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, μία κουβέντα μόνο.
ΠΡΟΕΔΡΕΥΩΝ (Παναγιώτης Σγουρίδης): Δεν έχετε δικαίωμα ως Κοινοβουλευτικός Εκπρόσωπος να πάρετε το λόγο. Δεν μπορείτε. 
ΒΥΡΩΝ ΠΟΛΥΔΩΡΑΣ: Κατ' οικονομίαν κύριε Πρόεδρε.
ΑΛΕΞΑΝΔΡΟΣ ΑΚΡΙΒΑΚΗΣ:Απλώς να πω, κύριε Πρόεδρε, ότι πήρα την απάντηση στην ερώτηση την οποία έκανα.
ΠΡΟΕΔΡΕΥΩΝ (Παναγιώτης Σγουρίδης): Καλώς. 
ΑΛΕΞΑΝΔΡΟΣ ΑΚΡΙΒΑΚΗΣ: Και εύχομαι καλές διακοπές.
ΠΡΟΕΔΡΕΥΩΝ (Παναγιώτης Σγουρίδης): Διακοπές για ορισμένους, όχι διακοπές για όλους.
Κύριε Λεονταρίδη, έχετε το λόγο για ένα λεπτό. Θα σας δώσω ένα λεπτό και να το κάνουμε δύο. Αλλά μην το πάτε παραπάνω.
ΘΕΟΦΙΛΟΣ ΛΕΟΝΤΑΡΙΔΗΣ: Κύριε Πρόεδρε, ο κύριος Υπουργός περιέγραψε εδώ μία ιδεώδη κατάσταση σε επάρκεια εξοπλισμού, σε αναδασώσεις που έγιναν, σε έργα τα οποία έγιναν αντιπλημμυρικά και ότι αυτά τα έργα τα έκανε η Κυβέρνηση και επαίρεται γι' αυτό που έχει γίνει. Δηλαδή στην ουσία έδωσε κάτι ψίχουλα για να γίνουν αυτά τα εργάκια, που θα έλεγα είναι και υποτυπώδη και ήλθε εδώ να μας τα αραδιάσει, να μας τα πει μέσα στη Βουλή. 
Στείλτε, κύριε Υπουργέ, έγγραφο σε κάθε Πυροσβεστική Υπηρεσία, σε κάθε πυροσβεστικό κλιμάκιο, σε κάθε δήμο και ζητείστε να σας πουν:
Εάν υπάρχουν πυροσβεστικά οχήματα, τα οποία επαρκούν.
Εάν υπάρχουν τζιπ για τη μεταφορά του προσωπικού και των πεζοπόρων τμημάτων, που και αυτά είναι βοηθητικά.
Εάν υπάρχει εξοπλισμός στα κτίριά τους.
Εάν τα κτίριά τους λειτουργούν και υπάρχει μια καλή λειτουργία, ώστε να μπορέσουν να αποδώσουν και οι διοικητικές υπηρεσίες. 
Και αν ένα κλιμάκιο ή μία Πυροσβεστική Υπηρεσία δεν σας στείλει έγγραφο για τεράστιες ελλείψεις, τότε εμείς εδώ θα έλθουμε και θα σας δώσουμε συγχαρητήρια ότι όλα εκείνα τα έχετε καλύψει επαρκώς.
Έχω την εντύπωση ότι αυτήν τη στιγμή υπάρχουν τεράστια προβλήματα στις πυροσβεστικές υπηρεσίες, στις οποίες ανατέθηκε σχεδόν όλο το έργο. Δεν δίνετε την ανάλογη σημασία στις δασικές υπηρεσίες και υπάρχει έλλειψη προσωπικού. Για πείτε μας πόσα χρόνια εδώ στη Βουλή έχει να περάσει νομοσχέδιο για πρόσληψη δασοπόνων, δασολόγων, επιστημόνων; Δυστυχώς τους έχετε να περιμένουν χρόνια με τα πτυχία τους στα χέρια χωρίς να κάνετε προσλήψεις του απαραίτητου επιστημονικού προσωπικού, ώστε να μπορέσει κι αυτό με τις γνώσεις του να συμβάλει στο πρόβλημα αυτό των πυρκαγιών.
Όσον αφορά όμως στις πυρκαγιές που έχουν γίνει τα τελευταία χρόνια, αλλά και στο τι έχει γίνει στο παρελθόν, ένας πίνακας τα λέει όλα: Κάψατε όλη την Ελλάδα. Εκατομμύρια στρέμματα και αν τα προσθέσετε και αν πάρετε και το μέσο όρο και όπως θέλετε να το υπολογίσετε, θα δείτε ότι τα χρόνια που δεν υπήρχαν και τόσα μέσα, δυστυχώς, υπήρχε καλύτερη οργάνωση, περισσότερη προσπάθεια, εθελοντισμός και προσφερόταν ό,τι ήταν δυνατόν για να μην έχουμε αυτά τα καταστρεπτικά αποτελέσματα.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Δαβάκη, έχετε το λόγο.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, επ' ευκαιρία τις επερώτησης της Νέας Δημοκρατίας για το καυτό ζήτημα των πυρκαγιών γίναμε μάρτυρες για μια ακόμα φορά μίας αντιπαράθεσης. Μίας αντιπαράθεσης των αριθμών, όπως βγαίνουν από τα διάφορα γραφεία των υπηρεσιών, και μίας αντιπαράθεσης της πραγματικότητας, όπως τη βιώνουμε όλοι εμείς που βρισκόμαστε στην ελληνική περιφέρεια. 
Είπε πριν από λίγο ο κ. Ακριβάκης ότι ήταν καταλυτική η απάντηση του κυρίου Υπουργού σχετικά με τα στοιχεία, τα οποία υπάρχουν και ότι εμείς ανακρούσαμε πρύμνα διότι μας κατατρόπωσαν τα συγκεκριμένα στοιχεία. Κάθε άλλο, κύριε Πρόεδρε, συνέβη αυτό. Η πραγματικότητα είναι ότι όσον αφορά στις απαντήσεις των κάθε φορά αρμοδίων Υπουργών τα στοιχεία και οι αριθμοί ευημερούν και οι άνθρωποι και η περιφέρεια καίγεται. Και βρισκόμαστε σήμερα προ μίας, ιδιαίτερα επικινδύνου, καταστάσεως. 
Ακούστηκε ότι θα υπάρξουν γύρω στα διακόσια εβδομήντα πυροσβεστικά οχήματα. Δεν αμφισβητώ τον αριθμό. Μακάρι να είναι και τριακόσια και τετρακόσια κλπ. Το ζήτημα είναι: Εάν υπάρξει μία πυρκαγιά, ποια επιχειρησιακή δυνατότητα έχουν αυτά τα οχήματα, όταν δεν υπάρχουν ζώνες πυρασφάλειας; Όταν δεν υπάρχουν καθαρισμένοι αγροτικοί δρόμοι, όπως με συνεχή έγγραφα όλοι οι δήμαρχοι και κοινοτάρχες του νομού μου τουλάχιστον, του Νομού Λακωνίας, παρακαλούν προς την Κυβέρνηση, πώς θα μπορέσει να επιχειρήσει ένα τέτοιο όχημα.
Μιλήσατε για τις αποζημιώσεις. Εγώ δηλώ υπευθύνως σ' αυτήν την Αίθουσα -κι όταν μιλώ σ' αυτήν την Αίθουσα δεν χρησιμοποιώ και δεν θέλω να χρησιμοποιώ λόγο αντιπολίτευσης- ότι στο Νομό Λακωνίας υπάρχουν ακόμα πολλοί άνθρωποι, ιδιαίτερα από τις πυρκαγιές της Μάνης του τελευταίου καλοκαιριού, που δεν έχουν ακόμα αποζημιωθεί εξαιτίας του χρονοβόρου της διαδικασίας. Για πυρκαγιές του 1998 στην Κοινότητα της Πλατάνας, δίπλα στη Σπάρτη -σας λέω ένα χαρακτηριστικό παράδειγμα- αποζημιώθηκαν πρόσφατα, προ διμήνου, οι κάτοικοι της πληγείσας αυτής περιοχής.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Έχω λίγο χρόνο, κύριε Πρόεδρε, αφήστε με να ολοκληρώσω. 
Για ποια κατάσταση, λοιπόν, μιλάμε; Για να μιλήσουμε για τις συνεχείς εκκλήσεις της Πυροσβεστικής Υπηρεσίας της Σπάρτης, που όλες πέφτουν στο κενό, σχετικά με τα προβλήματα που έχουν; Να μιλήσουμε για τα πυροφυλάκια; 
Μην έρχεστε, λοιπόν, με κάποια στοιχεία που σας δίνουν οι υπηρεσίες σας για να αντιπαρατεθείτε πολιτικά διότι η πολιτική πραγματικότητα είναι μία: Όποτε έχουμε καλοκαίρι η Ελλάδα θρηνεί χιλιάδες στρεμμάτων δασικής εκτάσεως. Και μη μας λέει ο κ. Ακριβάκης ότι πρέπει να ζούμε με τις πυρκαγιές. Πρέπει κάποτε να παύσουμε να έχουμε αυτήν τη μοιρολατρική διάθεση. Δεν πρέπει να ζούμε με τις πυρκαγιές. Να μην έχουμε τη συγκεκριμένη στάση του κ. Σημίτη ότι αυτή είναι η Ελλάδα και τι να κάνουμε. Άλλο ο σεισμός, όπως είπα στην πρωτολογία μου, και άλλο οι πυρκαγιές. Πρέπει να παύσουμε να ζούμε με τις πυρκαγιές, διότι δεν έχουμε την πολυτέλεια χιλιάδων εκατομμυρίων στρεμμάτων δασικής έκτασης, όπως έχουν άλλες χώρες της Ευρώπης και της Αμερικής. 
Αντιλαμβάνεσθε, λοιπόν, ότι πρέπει να ευρισκόμεθα προ των ευθυνών μας. Εμείς ήρθαμε επερωτώντας μεν την Κυβέρνηση, αλλά ήρθαμε με μία συναινετική διάθεση απέναντί σας. Κι εσείς αντιπαρατίθεσθε με τη λογική των αριθμών. Όσο βρίσκεστε στη λογική των αριθμών ο ελληνικός λαός θα πάσχει. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε το λόγο για δεκαπέντε λεπτά.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Σας ευχαριστώ κύριε Πρόεδρε.
Κύριοι Βουλευτές, σας ανέπτυξα στην πρωτολογία μου τις ενέργειες και τα μέτρα που έλαβε η Κυβέρνηση για την αποκατάσταση των ζημιών που προκλήθηκαν από τις πυρκαγιές του προηγούμενου έτους, όπως ακριβώς αναφέρονται στις ερωτήσεις σας.
Επίσης σας ανέπτυξα τον προγραμματισμό και τις δράσεις τις οποίες προωθεί η Κυβέρνηση για τη δημιουργία και ανάπτυξη ενός πλήρους συστήματος πολιτικής οργάνωσης, ετοιμότητας και προστασίας της χώρας, για την αντιμετώπιση των πυρκαγιών από δύσκολα και ακραία καιρικά φαινόμενα.
Οι ερωτήσεις σας ήταν δώδεκα και εγώ όφειλα επ' αυτών των ερωτήσεων να απαντήσω. Δεν ήθελα να απαντήσω σε όλα τα λοιπά που αναφέρετε μέσα στο προοίμιο ή σε όσα σκέπτεστε ή σε όσα είπατε στην Αίθουσα.
Ρωτήσατε, λοιπόν, και άμεσα κατακρίνατε, γιατί δεν έχει προβλεφθεί και εγκατασταθεί σύστημα διαρκούς παρακολούθησης των δασικών εκτάσεων, μέσω δορυφόρου. Εγώ χαίρομαι γιατί ο κ. Πολύδωρας γνώριζε τη διακρατική συμφωνία. Αποδεικνύεται όμως ότι δεν γνωρίζετε ότι είχε προβλεφθεί. Γιατί η ερώτηση είναι ρητή και λέει, γιατί δεν έχει προβλεφθεί. Και βεβαίως αποδεικνύεται ότι έχει προβλεφθεί και ο κ. Πολύδωρας τουλάχιστον το γνώριζε, όμως έχει υπογράψει την ερώτηση.
Ρωτήσατε και άμεσα κατακρίνατε την Κυβέρνηση γιατί καθυστερεί η έκδοση των πράξεων κήρυξης αναδασωτέων εκτάσεων. Λυπάμαι που το λέω, αλλά δεν γνωρίζετε ότι από τη νομοθεσία των 1998 είναι τρομερό ποινικό αδίκημα και όλες οι εκτάσεις -που εκεί στηρίζεται και το σύστημα της προστασίας των δασών μας- κηρύσσονται αναδασωτέες μέσα σε δύο μήνες. Πώς κηρύσσονται αναδασωτέες; Γιατί ούτε αυτό φαίνεται να το γνωρίζετε και γι αυτό το ρωτάτε. Με αεροφωτογραφίες από τη γεωγραφική υπηρεσία στρατού και με φωτογραμμετρικά διαγράμματα, τα οποία κατέθεσα, αλλά και με τοπογραφικά διαγράμματα από τις δασικές υπηρεσίες, που είναι μπροστά και αγωνίζονται γι αυτό, ώστε να προστατεύσουν τις περιοχές. Αυτές είναι οι ερωτήσεις σας.
Ρωτάτε και κατακρίνετε ταυτόχρονα, γιατί δεν έχουν καταγραφεί με αεροφωτογραφίες τα καμένα δάση. Είναι μία ρουτίνα της υπηρεσίας. Δεν έχετε ρωτήσει εάν αυτό γίνεται. Σας πληροφορώ ότι αυτό γίνεται εδώ και χρόνια σε όλη την έκταση της χώρας από τις περιφέρειες και όλα αυτά πηγαίνουν στη Γενικής Γραμματείας της Πολιτικής Προστασίας.
Ρωτήσατε και κατακρίνετε, γιατί δεν έχουν αποζημιωθεί οι πληγέντες από τη θεομηνία. Εγώ θέλω να σας πω με ειλικρίνεια ότι το μόνο που δεν έχει ακόμα εκτελεστεί είναι τα σπίτια που έπρεπε να κατασκευαστούν στην Ήπειρο. Είναι σε εξέλιξη. Δυστυχώς δεν έχει ξεκινήσει ακόμα η κατασκευή, γιατί φαίνεται ότι απαιτείται νομοθετική ρύθμιση. Αυτό αναδείχτηκε τελευταία. 
ΒΥΡΩΝ ΠΟΛΥΔΩΡΑΣ: Στην Αγία Μαρίνα;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ναι, στα Ιωάννινα στις περσινές πυρκαγιές.
Οι πάντες έχουν αποζημιωθεί, πλην των περιπτώσεων των αποζημιώσεων από τις φυσικές καταστροφές, που είναι σταδιακές και που ορισμένες νομαρχίες έχουν πάρει όλη την προκαταβολή. Η άμεση προκαταβολή ήταν περίπου 40%-50% και από εκεί και πέρα, εκταμιεύονται οι πιστώσεις ανάλογα με την εργασία που κάνουν οι νομαρχίες.
Ρωτήσατε και άμεσα κατακρίνατε, γιατί δεν έχει εκσυγχρονιστεί ο στόλος των πυροσβεστικών οχημάτων. Και φέτος και πέρυσι -δεν θέλω να το καταθέσω τώρα στα Πρακτικά της Βουλής- με ακρίβεια ο Υπουργός Δημόσιας Τάξης έχει αναφέρει τι έγινε πέρυσι και πόσα πυροσβεστικά οχήματα και λοιπά μέσα παραλήφθηκαν. Θυμάμαι ότι πέρυσι, γιατί μου έκανε εντύπωση, τουλάχιστον 180 ήταν οι μοτοσυκλέτες που πήραν οι πυροσβέστες για τις περιπόλους που έπρεπε να γίνονται. Και πέρυσι και φέτος είναι τεράστιος ο αριθμός των μέσων που έχουν δοθεί στην Πυροσβεστική Υπηρεσία για τον εκσυγχρονισμό των μέσων.
ΑΘΑΝΑΣΙΟΣ ΔΑΒΑΚΗΣ: Ποιες μοτοσυκλέτες; Που είναι αυτές; Στην Αθήνα κυκλοφορούν;
ΠΡΟΕΔΡΕΥΩΝ (Παναγιώτης Σγουρίδης): Στις πυροσβεστικές υπηρεσίες υπάρχουν. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ οφείλω να σας απαντώ σ' αυτά που λέτε. Κατακρίνετε άμεσα γιατί δεν έχουμε διεθνείς συνεργασίες. Δεν θέλω να σας πω ότι δεν ξέρετε, δεν θέλω να σας πω ότι δεν γνωρίζετε, δεν θέλω να σας πω ότι προσπαθείτε να τεκμηριώσετε ψευδείς θέσεις εναντίον της Kyβέρνησης. Ε, όμως, επί τέσσερα χρόνια υπάρχουν διακρατικές συμφωνίες. Αυτό δεν θα έπρεπε να το γνωρίζετε; Υπάρχουν διακρατικές συμφωνίες με την Αλβανία, με τη Γιουγκοσλαβία, με τη Βουλγαρία, με την Τουρκία και είναι τόσο ανεπτυγμένες που λειτουργούν. 
Δεν θα αναφερθώ στον εθελοντισμό, γιατί έχει ήδη απαντηθεί δύο φορές. Ο εθελοντισμός είναι σε πλήρη ανάπτυξη. Βεβαίως χαίρομαι γι' αυτό που είπε ο κ. Πολύδωρας και πολύ θα ήθελα να μάθω εάν αυτό το αίτημα, αυτής της οργάνωσης έχει πάει στην πολιτική προστασία, εάν πρόκειται για πυρκαγιές φυσικά. 
Πραγματικά υπάρχει ένας προβληματισμός -όπως υπάρχει και σε σας- για τον ενιαίο φορέα ή την ενιαία αρχή αντιμετώπισης και της πρόληψης και της καταστολής. Όμως αυτό δεν λύνεται από τη μία μέρα στην άλλη. Αντιλαμβάνεσθε ότι για να φύγει η αρμοδιότητα της κατάσβεσης των πυρκαγιών από τη Δασική Υπηρεσία που είχε την ευθύνη και να πάει στην Πυροσβεστική Υπηρεσία είχαν γίνει σοβαρές συγκρούσεις. Όπου για να μειώσουμε αυτές τις συγκρούσεις -και τις έχουμε μειώσει σ' ένα πολύ μεγάλο ποσοστό- πέρασαν τρία χρόνια. 
Υπάρχει το συντονιστικό διυπουργικό όργανο, υπάρχουν δύο κέντρα το ένα της πρόληψης και το άλλο της άμεσης επέμβασης, καθώς και τα κέντρα της πολιτικής προστασίας και της πυροσβεστικής. Σε αυτά τα κέντρα αναπτύσσονται -και θέλω να σας διαβεβαιώσω γι' αυτό- πλούσιες δράσεις. Πρέπει να τα επισκέπτεστε και να ενημερώνεστε.
ΑΘΑΝΑΣΙΟΣ ΔΑΒΑΚΗΣ: Πού είναι αυτά τα κέντρα; 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το κέντρο της Άμεσης Δράσης και το κέντρο της Πολιτικής Προστασίας δεν το γνωρίζετε; 
Λέτε για τις αεροφωτογραφίες, λέτε για την πρόληψη. Θα ήθελα να σας πω ότι αυτά είναι βάσεις δεδομένων. Τα γεωγραφικά συστήματα είναι βάσεις δεδομένων. Όλη αυτή η ανάπτυξη των μέσων ενημέρωσης είτε με ασυρμάτους είτε μέσω δορυφόρων, λειτουργούν και είναι σύγχρονες μέθοδοι για να μπορέσει να οργανωθεί ένα σύστημα. 
Κύριοι Βουλευτές, αυτές οι δύο αρχές έχουν την ευθύνη του συντονισμού όλων των δυνάμεων του τόπου μας. Προχωρούν στην εφαρμογή σύγχρονων σχεδίων και δομών και της πρόληψης και της άμεσης επέμβασης. 
Κινητοποιούνται οι τοπικές κοινωνίες. Οργανώνονται οι οργανισμοί αυτοδιοίκησης,που από τη φύση τους είναι οι κατ' εξοχήν αρμόδιες δυνάμεις στον τομέα αυτό. Φέτος είδατε μία στροφή και το αντιληφθήκατε. Μεταφέρονται σοβαρές πιστώσεις ύψους δέκα δισεκατομμυρίων (10.000.000.000) δραχμών για τον τομέα της πολιτικής προστασίας στην πρωτοβάθμια αυτοδιοίκηση. Σας ανέφερα ότι μέσα στο καλοκαίρι θα θεσμοθετηθεί και η αρμοδιότητα αυτή στους οργανισμούς τοπικής αυτοδιοίκησης που μέχρι σήμερα δεν την είχαν, γιατί η αρμοδιότητα ήταν μόνο στη Νομαρχιακή Αυτοδιοίκηση. Γνώριζαν την κατανομή των πιστώσεων από τις 25 Μαρτίου, αν θυμάμαι καλά. Οι κατανομές έγιναν με αποφάσεις των ΤΕΔΚ και όχι του Υπουργείου, ώστε να δοθούν και ενδεχόμενα σε συνεργασίες και όχι μεμονωμένες σε κάθε δήμο. Και ανάλογα με την πρόταση που γινόταν και ερχόταν στο Υπουργείο, στέλναμε και τις πιστώσεις. 
Θέλω να σας πω ότι δεν έχουν σταλεί πιστώσεις μετά από μία παρεξήγηση, θα έλεγα, που υπάρχει μεταξύ της ΤΕΔΚ -και το λέω με ειλικρίνεια- και του γενικού γραμματέα της περιφέρειας μέσα στο Νομό Αττικής. Στάλθηκαν χθες και στις δυο τελευταίες ΤΕΔΚ όχι εξαιτίας του Υπουργείου Εσωτερικών, εξαιτίας της ίδιας της ΤΕΔΚ. Από τη στιγμή που γνώριζαν τις κατανομές -υπήρχε εγκύκλιος- έπρεπε να ξεκινήσουν οι δήμοι και οι κοινότητες τη σύνταξη των μελετών, ώστε να είναι έτοιμοι. Αν υπάρχει σύνταξη μελετών, γιατί τα περισσότερα γίνονται με αυτεπιστασία ή με προσλήψεις. 
Θα σας επαναλάβω ότι φέτος έχουμε πάρει όλα εκείνα τα απαραίτητα μέτρα, ώστε να αντιμετωπίσουμε άσχημα φαινόμενα από αντίξοες καιρικές συνθήκες.
Πιστεύουμε -για να κλείσω- ότι όπως από το Μάρτιο μέχρι και σήμερα αντιμετωπίστηκαν με επιτυχία δύο χιλιάδες τριακόσιες πενήντα τρεις περιπτώσεις πυρκαγιών -τόσες ήταν φέτος οι πυρκαγιές που εκδηλώθηκαν, τις οποίες πολλές φορές δεν τις λέμε, αλλά χαίρομαι γιατί αναφερθήκατε στο πυροσβεστικό σώμα, χαίρομαι γιατί αναφερθήκατε στις δυνάμεις της καταστολής, που πράγματι αντιμετώπισαν όλες αυτές τις πυρκαγιές με επιτυχία στο μέτρο του δυνατού, βεβαίως όταν οι καιροί το επέτρεπαν, γιατί πολλές φορές οι συνθήκες ήταν αντίξοες- έτσι πιστεύω και ότι από εδώ και πέρα θα μπορέσουμε να σταθούμε και να αντιμετωπίσουμε την κατάσταση, που προοιωνίζεται δύσκολη εξαιτίας των καιρικών συνθηκών. Νομίζω, όμως, ότι θα τα καταφέρουμε και θα την αντιμετωπίσουμε με επιτυχία.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
Ορίστε, κύριε Πολύδωρα, έχετε το λόγο για δέκα λεπτά για να δευτερολογήσετε.
ΒΥΡΩΝ ΠΟΛΥΔΩΡΑΣ: Κύριε Πρόεδρε, η ευπρέπεια του κ. Καϊσερλή είναι και πανθομολογούμενη και παροιμιώδης. Έναντι αυτής της ευπρέπειας, κοινοβουλευτικής και κοινωνικής, εγώ περιάγομαι σε μια δύσκολη θέση. Πρέπει να τον καταγγείλω ως χειριστή μισών αληθειών. Αυτός είναι ο Υπουργός Εσωτερικών, Δημόσιας Διοίκησης και Αποκέντρωσης στην παρούσα συζήτηση. Χειριστής μισών αληθειών! Δεν το ήθελα. Υποβιβάζει τον εαυτό του για να συνηγορήσει υπέρ του διοικητικού συστήματος για την άμυνα κατά των πυρκαγιών, για την πυροπροστασία και για την προστασία του δάσους. Αναγκάστηκε να υποπέσει σ' αυτήν την έκπτωση χαρακτήρα στην παρούσα συζήτηση.
Γιατί τα λέω αυτά; Γιατί δεν έλαβε τον κόπο να μου πει πόσα αγόρασαν φέτος; Δεν θέλω να μου πει ότι έχουν πενήντα ένα αεροπλάνα και δεκαέξι ελικόπτερα. Δεν ελάβατε τον κόπο να μου πείτε πόσα αγοράσατε φέτος.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Πόσα αεροπλάνα;
ΒΥΡΩΝ ΠΟΛΥΔΩΡΑΣ: Και αεροπλάνα και ελικόπτερα.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Τα ελικόπτερα είναι νοικιασμένα. Αεροπλάνα δεν γνωρίζω.
ΒΥΡΩΝ ΠΟΛΥΔΩΡΑΣ: Εγώ κατοχυρώνω τη θέση μου περισσότερο, γιατί έβαλα βαρύ χαρακτηρισμό και τον τεκμηριώνω. Δεν έλαβε τον κόπο να μου πει, την ώρα που μίλαγε για τις μοτοσικλέτες, πόσες μοτοσικλέτες και πόσα οχήματα αγοράστηκαν φέτος, γιατί αν μου πει γενικώς κάποιους αριθμούς...
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι, για φέτος απάντησα. Και δεν απάντησα μόνο εγώ, απάντησε και πριν από ένα μήνα σε άλλο συνάδελφό σας ο Υπουργός Δημόσιας Τάξεως.
ΒΥΡΩΝ ΠΟΛΥΔΩΡΑΣ: Σας παρακαλώ, κύριε Υπουργέ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας παρακαλούσα πολύ, επειδή θα κλείσετε απαντώντας, να πείτε τα στοιχεία αυτά στο τέλος. 
ΒΥΡΩΝ ΠΟΛΥΔΩΡΑΣ: Με έλεγξε για την πρώτη ερώτηση, την πιο καλή ερώτηση. 
Και ενώ έχει συνομολογήσει για την αμέλεια, την ολιγωρία, το σφάλμα της Κυβερνήσεως, μου επιτίθεται για το συντακτικό περίπου, κύριε Πρόεδρε, για το συντακτικό του Τζαρτζάνου, διότι τηλεοπτικό παραμένει το πρόγραμμα του δορυφόρου. Το είπε ο ίδιος.
Εγώ ήθελα να αναχθούμε στο επίπεδο να συνεννοηθούμε, να συνεργαστούμε για το πώς να κάνουμε άμυνα φέτος, το 2001, κατά της πυρκαγιάς, της θεομηνίας. Να κάνουμε πραγματική δασοπροστασία, να κάνουμε πραγματική και ουσιαστική δασοπυρόσβεση. 
Χειριστής μισών αληθειών στη βάση ότι επερωτούν οι συνάδελφοι για τις διακρατικές και πάλι δέχομαι τον έλεγχο ότι διακρατικές υπάρχουν και το αγνοώ εδώ και τέσσερα χρόνια. Εγώ ο καημένος μένω στα πράγματα και εκεί είναι η ουσία της ερωτήσεώς μου. Δεν είναι το συντακτικό του Τζαρτζάνου, που μάλλον τα κουτσοκαταφέρνουμε. 
Ποια είναι η ουσία; Πέρυσι είχαμε πυρκαγιά στην Αλβανία που πέρασε, λόγω της διακρατικής συμφωνίας, που υπάρχει ή δεν υπάρχει και που ρωτούν οι επερωτώντες συνάδελφοι της Νέας Δημοκρατίας; Αφού έκαψε το αλβανικό έδαφος, την αγνάντευαν από το Ελληνικό, ολιγωρούσαν, αδιαφορούσαν, δεν κοίταγαν τη σύνταξη στην εφαρμογή της διακρατικής συμφωνίας, που υπήρχε ή δεν υπήρχε και αφού κάηκε η Αγία Μαρίνα και τα πάνω χωριά στην παραμεθόριο με τα αλβανικά και τότε πήγαν;
'Eτσι είναι η ουσία των πραγμάτων και γι' αυτό είναι χειριστής μισών αληθειών, συνήγορος της Κυβερνήσεως. 'Αρα, ως κατεδείχθη είναι συνήγορος καμένης υποθέσεως. Μιλάμε ουσία και βαράμε συναγερμό, για να μπορέσουμε να συντάξουμε τις δυνάμεις μας. Το δάσος είναι κοινό. Δεν είναι μιας γενιάς. Είναι των παιδιών και των μελλουσών γενεών.
Ο κ. Ακριβάκης, Κοινοβουλευτικός Εκπρόσωπος του ΠΑΣΟΚ, έθεσε σαν επιχείρημα το συμψηφισμό των καταστροφών. Πρώτη φορά γίνεται αυτό. 'Ακουγα για συμψηφισμό στα ταμεία και στα κονδύλια για τις διαχειρίσεις των διοικήσεων και των Κυβερνήσεων, αλλά στις καταστροφές, να πάρει η ευχή, το επιχείρημα είναι ακραίο. Δεν θέλω να κάνω καθόλου συμψηφισμό καταστροφών. 
Και μια και προκαλεί για το συμψηφισμό των καταστροφών, έχω τους αριθμούς που μιλούν και δεν αφήνουν στο ΠΑΣΟΚ περιθώριο να επικαλεσθεί αυτό το αδόκιμο και κακό επιχείρημα του συμψηφισμού των καταστροφών. Μια κακή χρονιά του Ράλλη, το 1981 που την ανέφερε ο κ. Ακριβάκης μιμούμενος τον Πρωθυπουργό κ. Σημίτη στις αναδρομές και στις εντάσεις, ήταν oκτακόσιες δεκατέσσερις χιλιάδες (814.000) στρέμματα καμένα. Ακολούθησαν μετά το 1985 ένα εκατομμύριο πενήντα τέσσερις χιλιάδες (1.054.000) στρέμματα, το 1988 ένα εκατοτομμύριο εκατόν πέντε χιλιάδες (1.105.000) στρέμματα κεκαυμένα. Μια κακή χρονιά ήταν το 1992, αλλά με το μισό περίπου του 1988 δηλαδή με εξακόσιες εξήντα τρεις χιλιάδες (663.000) στρέμματα. Το 1993 ήταν μια κακή χρονιά με πεντακόσιες σαράντα χιλιάδες (540.000) στρέμματα. Είχαμε και την καλύτερη χρονιά το 1991, με διακόσιες τριάντα πέντε χιλιάδες (235.000) στρέμματα. Και φθάσαμε στο 1998 με ενάμισι εκατομμύριο (1.500.000) στρέμματα καμένα. Το 2000 ξεπεράσαμε τα δύο εκατομμύρια (2.000.000) στρέμματα. Ιδού ο απολογισμός στη σύγκριση των καταστροφών. Αυτό ήταν το χειρότερο επιχείρημα στο οποίο κατέφυγε εν τη απογνώσει του και εν τη αδυναμία του ο Κοινοβουλευτικός Εκπρόσωπος του ΠΑΣΟΚ.
Τι κάναμε εμείς: Σας θυμίζω τους δασοπυροσβέστες, την αγορά των "ΚΑΝΑΝΤΕΡ", τα τεχνικά μέσα και αυτό που είπα στην πρωτολογία μου ότι κάναμε αναδάσωση. Το 1992 εμείς, ως Νέα Δημοκρατία, αναδασώσαμε σαράντα πέντε χιλιάδες (45.000) στρέμματα. Η πορεία είναι φθίνουσα από το 1998 έως το 2001. Το 1998 αναδασώθηκαν δεκαοκτώ χιλιάδες (18.000) στρέμματα. Έλεος!
Εμείς, είμαστε καλύτεροι διοικητές, αποτελεσματικότεροι μαχητές στην προστασία του δάσους και στην άμυνα κατά της πυρκαγιάς. Δεν πρέπει να καταφεύγετε σ' αυτά τα επιχειρήματα, διότι εκθέτετε τους εαυτούς σας και σεις κύριε Υπουργέ και ο κ. Ακριβάκης.
Εδώ πρέπει να σας πω ότι το 1872 έγινε μια πυρκαγιά στην Πελοπόννησο που την κατέκαψε ολόκληρη. Έκαιγε το Μωριά για τέσσρις (4) μήνες. Ε, δεν θέλουμε να συμβούν τέτοια πράγματα. Δεν θέλουμε να κάνουμε αναγωγή σε τέτοια πράγματα. 
ΠΡΟΕΔΡΕΥΩΝ (Παναγιώτης Σγουρίδης): Τον ετοίμαζε ο Τρικούπης για να περάσει ο σιδηρόδρομος.
ΒΥΡΩΝ ΠΟΛΥΔΩΡΑΣ: Υπάρχουν μερικά θέματα, τα οποία εκθέτουν την Κυβέρνηση. Σήμερα βγήκε ένα συμπέρασμα, κύριε Υπουργέ. Εμείς θα βοηθήσουμε όσο μπορούμε περισσότερο για να μην καούμε. Αν τα έχετε κάνει όλα και δεν θέλετε να δεχθείτε τις προτάσεις μας, με γειά σας με χαρά σας. Θέλω όμως να σας πω ότι δεν θέλω να επιδείξω δυσπιστία προς τα στοιχεία. 'Ομως τα στοιχεία, όταν ακουμπάτε σ' αυτά και τα δέχεστε οι μετρητοίς, μας πάνε στο βαθύ πηγάδι. Αυτή είναι η σύγκρουση. Εγώ θέλω αποτέλεσμα και σας είπα: Δεν σας άρεσε η πληροφορία που μου είπαν οι πυροσβέστες ότι δεν έχουν ενδοεπικοινωνία με ασύρματο; Δεν σας άρεσε.
Δεν σας άρεσε η πρόκλησή μου ότι ελάτε να πάμε στα βουνά της Αττικής, τώρα γύρω-γύρω για να δείτε το χόρτο που είναι ένα μέτρο, το ξερό που είναι η ταχεία άπτρα. Και καταλαβαίνετε εγώ τα λέω αυτά ως δεδομένα που λέμε στη δικονομία της κοινής πείρας που δεν επιδέχεται απόδειξη. Μη με προκαλείτε για την απόδειξη. Υπάρχουν δυο σχολές που συγκρούονται. Θέλω αποτέλεσμα και κρύβεστε κυριολεκτικά. Υπεκφεύγετε, γίνεστε Πόντιοι Πιλάτοι, μην αναφέρω τίποτα. Μισές αλήθειες και κάποια στοιχεία. Εγώ θέλω να συνταχθούμε. Παραδείγματος χάρη να μου πείτε ή σε ειδική συνεδρίαση αν δεν έχετε τώρα ετοιμότητα, ότι έτσι θα συντάξουμε τον εθελοντισμό. Να δω και την καλλιέργεια της κοινωνικής ψυχολογίας από τα ΜΜΕ. Δεν υπάρχει ούτε καν αυτή η πολιτική για την ψυχολογία της αγάπης προς το δάσος. Υπάρχει πλήρης αδιαφορία. Δεν υπάρχει μια ενεργοποίηση στο παιδαγωγικό μέρος με εκθέσεις, με εκδρομές. Εγώ έχω τρία παιδιά στο σχολείο. Δεν βλέπω το φυσιολατρικό να είναι στις σελίδες της παιδαγωγικής διαδικασίας. Το φυσιολατρικό να είναι σ' ένα πρόγραμμα δικό σας του Υπουργείου σας ή του Υπουργείου Παιδείας μέσω των τηλεοράσεων. Και αυτά είναι απαράδεκτες παραλείψεις και αν εγένεντο όπως σας το προτείνουμε είναι πολύτιμες δράσεις. Και δεν αρκεί ένα τυποποιημένο ιλουστρασιον φυλλάδιο στα διόδια. Μιλάω για κάτι άλλο βαθύτερο, ανώτερο, ουσιαστικότερο. 
Έτσι προσήλθε στην επερώτηση αυτή η Νέα Δημοκρατία. Μάλιστα θέλαμε, Μάιο την καταθέσαμε, αυτό το ξαναλέω, να είμαστε επίκαιροι κατά την πρόνοια φυσικά. Αύριο θα πάμε στην πυροσβεστική με τον Καραμανλή, όχι για να καταγγείλουμε, για να δούμε τι γίνεται, να έχουμε μια ενημέρωση. Είναι πίσω ο καιρός για τη ζημιά που δεν θέλουμε. Έλεγα, λοιπόν, και καταλήγω, κύριε Πρόεδρε, ότι έτσι όπως εξελίσσονται τα πράγματα, δηλαδή εμείς που προσερχόμαστε εδώ θέλουμε το περιβάλλον να αναδειχθεί σε κάποια άλλη διάσταση. Θέλουμε αυτό το καλοκαίρι να έχουμε λιγότερες πυρκαγιές και να έχουμε αποτελεσματικότερη δράση. Επαναλαμβάνω πως δεν ξεφύγαμε ούτε κάναμε ελιγμούς. Καταγγελίες κάνουμε και θέλουμε να είναι τώρα στην τριτολογία του ο Υπουργός να διασκεδάσει τον εαυτό του να συναντηθούμε στο πώς θα ενώσουμε τις δυνάμεις μας για την αντιμετώπιση του κακού. 
Συμπεραίνω. Εύχομαι καλό καλοκαίρι, χωρίς πυρκαγιές.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. 
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πολύδωρα, πρέπει να σας πω ότι δεν είμαι συνήγορος ούτε υπερασπιστής της Κυβέρνησης. Είμαι μέλος της Κυβέρνησης και αντιλαμβάνεστε ότι συμμετέχω σ' αυτήν και τις ενέργειές της τουλάχιστον τον τελευταίο χρόνο που έχω την τιμή να είμαι Υπουργός Εσωτερικών. Υπάρχει ένα πρόβλημα τουλάχιστον στο διάλογο μεταξύ μας και δεν σας κρύβω ότι εγώ έχω ορισμένες δυσκολίες στο πώς να τοποθετούμε ή πώς να συμπεριφέρομαι απέναντί σας. Προβληματίστηκα πάρα πολύ με την τοποθέτηση του κ. Βασιλείου και κυρίως το μεγάλο προβληματισμό που έθεσε για τον ενιαίο φορέα. Εδώ αξίζει τον κόπο να βρεθούμε και να δούμε τι λέμε. Γιατί αυτός ο προβληματισμός δεν υπάρχει τώρα, υπήρχε και πριν από τρία (3) χρόνια και πριν από δέκα (10) χρόνια. Και μάλιστα τότε που υπήρχε η μεγάλη αλλαγή της μεταφοράς της δασοπυρόσβεσης ξέρετε ότι υπήρχαν έντονοι προβληματισμοί, αντιθέσεις και πολύ μεγάλες αντιδράσεις. 'Αρα αξίζει τον κόπο να τοποθετηθούμε.
Υπάρχει ακόμα στην ερώτησή σας ένας πολύ σοβαρός προβληματισμός και μια σοβαρή τοποθέτηση για τις νομαρχιακές αυτοδιοικήσεις, οι οποίες με βάση το νόμο παίζουν ένα σημαντικό ρόλο σήμερα. Μήπως αυτός ο ρόλος -όπως ξεκίνησε τώρα η Κυβέρνηση, δεν έχει θεσμοθετηθεί ακόμα- πρέπει να πάει ακόμα πιο κάτω, πρέπει να πάει στην πρωτοβάθμια αυτοδιοίκηση με χρήματα, με θωράκιση, ώστε ο πολίτης με τον άμεσο εκλεγμένο εκπρόσωπό του, να συμμετέχει πλέον ενεργά και να έχει την ευθύνη την ουσιαστική, στον πλούτο του τόπου του, που είναι το δάσος, που είναι η προστασία του, που είναι η διαφύλαξή του; Είναι προβληματισμοί που όντως μπορούμε να κάνουμε και από κοινού να τοποθετηθούμε. 
'Ομως, δυσκολεύομαι, γιατί σε μια πληροφορία που έχετε, σε μία καταγγελία που ενδεχόμενα έχετε και που ίσως δεν είναι ηλεγμένη, αυτόματα κατεδαφίζετε τα πάντα και είναι άδικο γιατί έρχεται πλέον η Κυβέρνηση και τοποθετείται έτσι όπως ενδεχόμενα θα έπρεπε να τοποθετηθεί.
Δεν σας κρύβω, κύριε Πολύδωρα, ότι είμαι έντονα προβληματισμένος για τον διάλογο που κάνουμε. Μήπως πρέπει να αλλάξουμε το ύφος και τον τόνο της συνδιαλλαγής μας; Μήπως πρέπει να είμαστε ακόμη πιο ειλικρινείς; Δεν ξέρω αν αυτές τις εκπομπές μπορούν να τις δουν τα νέα παιδιά. Φεύγω από την Αίθουσα αρκετές φορές έντονα προβληματισμένος. Πρέπει αυτό να το δούμε.
'Οντως για αυτές τις δύο παρατηρήσεις σας, εγώ δεν σας κρύβω ότι είμαι διαθέσιμος να τις συζητήσουμε και να βρούμε τρόπους, που να αντιμετωπίσουμε το θέμα. Είναι πιλοτικό το πρόγραμμα που πάει αυτή τη φορά στους δήμους. Είναι δέκα δισεκατομμύρια (10.000.000.000). Αξίζει τον κόπο να το δούμε από κοινού, μήπως δεν πρέπει να κατανέμονται. Μήπως δεν πρέπει να κατανέμονται; Εμείς έχουμε προβληματισμούς και σχεδιασμούς. 
Στα νησιά για παράδειγμα στην Κεφαλονιά, που εκεί είχαμε αυτό το πρόβλημα, ήρθαν οι έξι δήμαρχοι και είπαν ότι δεν πρέπει να πάει στους έξι δημάρχους, να πάει στη διαδημοτική συνεργασία, που έχουν εκεί, ώστε από κοινού να αγοράσουν τα μηχανήματα σταδιακά και τον υπόλοιπο χρόνο να γνωρίζουν τι θα πάρουν και να αναπτύξουν μια δράση, που να είναι συμπληρωματική, αποκλειστική ενδεχόμενα στην πρόληψη και συμπληρωματική στην προσπάθεια κατάσβεσης των πυρκαγιών, αν υπάρξουν πυρκαγιές. 
ΒΥΡΩΝ ΠΟΛΥΔΩΡΑΣ: Αυτά είναι τα λογιστικά συστήματα απορροφήσεως και καταναλώσεως πόρων. 
ΠΡΟΕΔΡΕΥΩΝ (Παναγιώτης Σγουρίδης): Κύριε Πολύδωρα, την άποψή σας την είπατε. Απαντά ο κύριος Υπουργός.
ΒΥΡΩΝ ΠΟΛΥΔΩΡΑΣ: Μορφές συνεργασίας θέλει. 
ΠΡΟΕΔΡΕΥΩΝ (Παναγιώτης Σγουρίδης): Αυτό κάνει. 
ΒΥΡΩΝ ΠΟΛΥΔΩΡΑΣ: Δεν το κάνει. Και τώρα μου μιλάει για συνεργασία. Εγώ του λέω να πάμε να δούμε τα χόρτα από τη φωτιά...
ΠΡΟΕΔΡΕΥΩΝ (Παναγιώτης Σγουρίδης):' Σας παρακαλώ, κύριε Πολύδωρα. Εάν θέλετε, έχετε και εσείς δικαίωμα τριτολογίας.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να σας ενημέρωσω από τα Πρακτικά της Βουλής σε μια απάντηση του Υπουργού Δημόσιας Τάξης σε ανάλογη επερώτηση, ότι έχουν έρθει τα νέα καναντέρ -με ρωτήσατε, κύριε Πολύδωρα- τα οποία είχε παραγγείλει προ τεσσάρων περίπου ετών η ελληνική Κυβέρνηση. 'Αρα στα πενήντα ένα αεροπλάνα, κατά πάσα πιθανότητα -δεν είμαι 100% βέβαιος- έχουν έρθει και τα νέα καναντέρ. 
ΒΥΡΩΝ ΠΟΛΥΔΩΡΑΣ: Πόσα είναι αυτά;
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είμαι βέβαιος, δεν γνωρίζω. Θα σας απαντήσω, κύριε Πολύδωρα.
ΒΥΡΩΝ ΠΟΛΥΔΩΡΑΣ: Το 1992 είχαμε τέσσερα και τώρα έχουμε έξι-επτά.
ΚΩΝΣΤΑΝΤΙΝΟΣ ΚΑΪΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εάν είχατε και αυτό το ερώτημα, θα το είχα ψάξει και θα το είχα πρόχειρο. 
Για φέτος υπάρχουν νέοι εξοπλισμοί, εκατόν πενήντα δύο πυροσβεστικά οχήματα, εκατόν επτά οχήματα τύπου τζιπ, δεκαέξι αρθρωτά ερπυστριοφόρα οχήματα, ένα λεωφορείο και μεγάλος αριθμός πυροσβεστικών σωλήνων και λοιπός εξοπλισμός της Πυροσβεστικής Υπηρεσίας. Αυτά έχουν προμηθευθεί φέτος οι υπηρεσίες του Πυροσβεστικού Σώματος.
Κλείνοντας, θα ήθελα να σας διαβεβαιώσω ότι ο κρατικός μηχανισμός φέτος, το σύνολο των δυνάμεων και των τοπικών αυτοδιοικήσεων και της νομαρχιακής αυτοδιοίκησης και της περιφερειακής διοίκησης, αλλά και οι κεντρικές υπηρεσίες είναι πανέτοιμες για να αντιμετωπίσουν τα προβλήματα.
Αλλά αντιλαμβανόμαστε όλοι -και κλείνω μ' αυτό- ότι, όταν μία κατάσταση είναι ακραία, μη φτάνουμε στο σημείο να λέμε ότι εξ αυτού του γεγονότος και των αποτελεσμάτων, που είχε η ακραία κατάσταση, είναι τα πάντα διαλυμένα. Γιατί εκεί είμαστε κι εμείς ακραίοι, όταν κάνουμε τέτοιες τοποθετήσεις. Υπάρχουν καιρικά φαινόμενα και στην Αμερική και στη Γαλλία και στην Ιταλία και στην Ισπανία. Εγώ δεν θέλω να συγκριθούμε με αυτά τα κράτη, γιατί δεν πρέπει να συγκρινόμαστε με τα κράτη που εκεί και οι ακραίες καιρικές συνθήκες οδήγησαν σε άσχημες καταστάσεις. Πριν από τρεις μέρες είχαν δεκαοκτώ θανάτους στην Αμερική, γιατί ήταν ακραίο το καιρικό φαινόμενο. Άρα είμαστε έτοιμοι και θεωρώ ότι μπορούμε φέτος να αντιμετωπίζουμε αποτελεσματικά την κατάσταση, ώστε να μη συμβούν τα αποτελέσματα, που είχαμε πέρσι εξαιτίας των ακραίων καιρικών φαινομένων. 
Σας εύχομαι καλό καλοκαίρι. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμόν 61/6/18.5.2001 επίκαιρης επερώτησης Βουλευτών της Νέας Δημοκρατίας προς την Υπουργό Εσωτερικών, Δημόσιας Διοίκησης και Αποκέντρωσης. 
Κύριοι συνάδελφοι, έχω την τιμή να ανακοινώσω στο Σώμα ότι οι Ειδικές Μόνιμες Επιτροπές Απόδημου Ελληνισμού, Θεσμών και Διαφάνειας και Αποτίμησης Τεχνολογίας, καταθέτουν τις εκθέσεις τους, σύμφωνα με το άρθρο 43 Α' παράγραφος 5 του Κανονισμού της Βουλής. 
(Οι προαναφερθείσες εκθέσεις καταχωρίζονται στα πρακτικά και έχουν ως εξής: 
"ΒΟΥΛΗ ΤΩΝ ΕΛΛΗΝΩΝ
ΠΕΡΙΟΔΟΣ Ι' - ΣΥΝΟΔΟΣ Α'
ΕΙΔΙΚΗ ΜΟΝΙΜΗ ΕΠΙΤΡΟΠΗ 
ΑΠΟΔΗΜΟΥ ΕΛΛΗΝΙΣΜΟΥ

ΕΚΘΕΣΗ
ΤΗΣ ΕΙΔΙΚΗΣ ΜΟΝΙΜΗΣ ΕΠΙΤΡΟΠΗΣ ΑΠΟΔΗΜΟΥ ΕΛΛΗΝΙΣΜΟΥ

ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ

Κατά την Α' Τακτική Σύνοδο της Ι' Περιόδου, η Ειδική Μόνιμη Επιτροπή Απόδημου Ελληνισμού συγκροτήθηκε με την υπ' αριθμ. 2545/1880 από 25 Μαΐου 2000 απόφαση του Προέδρου της Βουλής, σύμφωνα με το άρθρο 43Α του Κανονισμού της Βουλής.
Στην τελική της σύνθεση, η Επιτροπή η οποία συγκροτείται από 30 μέλη, αποτελέσθηκε από τους Βουλευτές κ.κ. Δημήτριο Αλαμπάνο, Βασίλειο Βασιλακάκη, Ιωάννη Γιαννάκη, Μόσχο Γικόνογλου, Βασίλειο Γερανίδη, Ροδούλα Ζήση, Νικόλαο Ζαμπουνίδη, Γεώργιο Κίρκο, Παναγιώτη Κουρουμπλή, Γεώργιο Λιάνη, Νικόλαο Λεβογιάννη, Στυλιανό Ματζαπετάκη, Στυλιανό Παπαθεμελή, Κάρολο Παπούλια, Εμμανουήλ Στρατάκη, Κοσμά Σφυρίου, Θεοφάνη Δημοσχάκη, Γεώργιο Καλαντζή, Γεώργιο Καρασμάνη, Θεόφιλο Λεονταρίδη, Λεωνίδα Λυμπερακίδη, Σταύρο Παπαδόπουλο, Βασίλειο Πάππα, Παναγιώτη Σκανδαλάκη, Γεώργιο Τρυφωνίδη, Παρθένα Φουντουκίδου, Ευγένιο Χαϊτίδη, Παναγιώτη Ψωμιάδη, Νικόλαο Γκατζή και Μαρία Δαμανάκη.
Αρχικά, Πρόεδρος της Επιτροπής, από την έναρξη των εργασιών της (30.5.2000) μέχρι την ημερομηνία, κατά την οποία ανέλαβε υπουργικό αξίωμα (20 Νοεμβρίου 2000), διετέλεσε ο κ. Γρηγόριος Νιώτης. Στη συνέχεια, Πρόεδρος της Επιτροπής εξελέγη, στις 23 Νοεμβρίου 2000, ο κ. Βασίλειος Γερανίδης. Το αξίωμα του Α΄ Αντιπροέδρου της Επιτροπής κατείχε ο κ. Παναγιώτης Σκανδαλάκης, του Β΄ Αντιπροέδρου ο κ. Νικόλαος Γκατζής και της Γραμματέως η κυρία Μαρία Δαμανάκη.
Οι Βουλευτές κυρίες Χρυσή Αράπογλου, Φωτεινή Γεννηματά και Ελεωνόρα Κατσέλη και κ.κ. Γρηγόριος Νιώτης και Παναγιώτης Φασούλας, που περιλαμβάνοντο στην αρχική σύνθεση της Επιτροπής, αντικαταστάθηκαν από τους Βουλευτές κ.κ. Ιωάννη Γιαννάκη, Παναγιώτη Κουρουμπλή, Στυλιανό Παπαθεμελή, Εμμανουήλ Στρατάκη και Κοσμά Σφυρίου, σύμφωνα με την από 23 Νοεμβρίου 2000 τροποποίηση της αρχικής απόφασης του Προέδρου της Βουλής περί συγκρότησης της Επιτροπής.
Αντικείμενο της Επιτροπής, σύμφωνα με το άρθρο 43Α του Κανονισμού της Βουλής, είναι η διατήρηση και προαγωγή των σχέσεων και των δεσμών της Εθνικής Αντιπροσωπείας και του Ελληνικού Λαού με τους Απόδημους Έλληνες, η μελέτη των προβλημάτων τους και η προώθηση της επίλυσής τους.
Η δράση της Επιτροπής αποσκοπεί στην ανάδειξη του ενδιαφέροντος του Ελληνικού Κοινοβουλίου για τον Οικουμενικό Ελληνισμό, ενώ προτεραιότητά της αποτελούν τα εκπαιδευτικά και πολιτιστικά ζητήματα, τα θέματα επικοινωνίας και η προβολή των ελληνικών θέσεων στο εξωτερικό.
Κατά την Α' Σύνοδο της Ι΄ Περιόδου η Επιτροπή πραγματοποίησε δεκαεννέα (19) συνεδριάσεις, συνολικής διάρκειας 47 ωρών, κατά τις οποίες εκλήθησαν σε ακρόαση, προς ενημέρωση των μελών της, Υπουργοί, Υφυπουργοί και Γενικοί Γραμματείς Υπουργείων, Πρόεδροι Οργανισμών και στελέχη της Δημόσιας Διοίκησης, Ακαδημαϊκοί Καθηγητές και εκπρόσωποι Σωματείων και Οργανώσεων, όπως εμφαίνεται στο αντίστοιχο κεφάλαιο της ΄Εκθεσης. 
II. ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ - ΠΡΟΣΩΠΑ ΠΟΥ ΕΚΛΗΘΗΣΑΝ ΣΕ ΑΚΡΟΑΣΗ - ΣΥΝΟΠΤΙΚΗ ΑΝΑΦΟΡΑ ΣΤΗ ΣΥΖΗΤΗΣΗ ΤΩΝ ΓΕΝΙΚΩΤΕΡΗΣ ΦΥΣΗΣ ΖΗΤΗΜΑΤΩΝ

1. Συνεδρίαση της 12ης Οκτωβρίου 2000
Θέματα ημερήσιας διάταξης:
α. Ενημέρωση των μελών της Επιτροπής από το Διευθύνοντα Σύμβουλο του Εθνικού Ιδρύματος Υποδοχής και Αποκατάστασης Παλιννοστούντων Ομογενών Ελλήνων (Ε.Ι.Υ.Α.Π.Ο.Ε.) και τον Διευθυντή της Διεύθυνσης Αποκατάστασης Παλιννοστούντων κ.κ. Γεώργιο Πανοηλία και Θεόδωρο Παπαδόπουλο, αντιστοίχως, σχετικά με τα προγράμματα του Ιδρύματος.
β. Ενημέρωση των μελών της Επιτροπής από τον Πρόεδρο της Δημόσιας Επιχείρησης Πολεοδομίας και Στέγασης (Δ.Ε.ΠΟ.Σ.), κ. Στυλιανό Πανταζόπουλο, σχετικά με τα Ομογενειακά Χωριά. 
2. Συνεδρίαση της 19ης Οκτωβρίου 2000
Θέματα ημερήσιας διάταξης:
α. Ενημέρωση των μελών της Επιτροπής από το Γενικό Γραμματέα Απόδημου Ελληνισμού, κ. Δημήτριο Δόλλη για τα προγράμματα της· Γενικής Γραμματείας Απόδημου Ελληνισμού και από τον Ειδικό Γραμματέα του Υπουργείου Εθνικής Παιδείας και Θρησκευμάτων , κ. Δημήτριο Χαλκιώτη για θέματα εκπαίδευσης των ομογενών.
β. Συνέχιση της ενημέρωσης των μελών της Επιτροπής από τον Πρόεδρο της Δημόσιας Επιχείρησης Πολεοδομίας και Στέγασης (Δ.Ε.ΠΟ.Σ), κ. Στυλιανό Πανταζόπουλο, σχετικά με τα Ομογενειακά Χωριά. 

Στη συνεδρίαση είχε κληθεί να παραστεί η Υφυπουργός Εξωτερικών, κυρία Αγγελική Λαΐου.
3. Συνεδρίαση της 8ης Νοεμβρίου 2000
Θέματα ημερήσιας διάταξης:
α. Ενημέρωση των μελών από τον Πρόεδρο της Επιτροπής για τη δραστηριότητα του Συμβουλίου Αποδήμου Ελληνισμού (Σ.Α.Ε.).
β. Ενημέρωση των μελών της Επιτροπής από τον Υφυπουργό Εθνικής Οικονομίας, κ. Γιάννη Ζαφειρόπουλο, σχετικά με την Οικονομία των Αποδήμων Ελλήνων.
γ. Ενημέρωση των μελών της Επιτροπής από τον Ειδικό Γραμματέα του Υπουργείου Εθνικής Παιδείας και Θρησκευμάτων, κ. Δημήτριο Χαλκιώτη για θέματα Παιδείας των Ομογενών.
δ. Ενημέρωση των μελών της Επιτροπής από τον κ. Άγγελο Ασλανίδη, Αντιπρόεδρο του Συμβουλίου Ελληνισμού - Συντονιστή της Περιφέρειας της Ευρώπης.
Στη συνεδρίαση είχαν κληθεί να παραστούν η Υφυπουργός Εξωτερικών, κυρία Αγγελική Λαϊου και ο Γενικός Γραμματέας Απόδημου Ελληνισμού, κ. Δημήτριος Δόλλης. 
4. Συνεδρίαση της 23ης Νοεμβρίου 2000 
Θέματα ημερήσιας διάταξης:
α. Εκλογή Προέδρου 
β. Ενημέρωση των μελών της Επιτροπής από το Σεβασμιώτατο Μητροπολίτη Τορόντο, Κύριο Σωτήριο, Υπέρτιμο και Έξαρχο παντός Καναδά, τον Σεβασμιώτατο Μητροπολίτη Μπουένος Αϋρες, Κύριο Γεννάδιο και τον Αντιπρόεδρο του Συμβουλίου Απόδημου Ελληνισμού και Συντονιστή της Περιφέρειας Βορείου και Νοτίου Αμερικής, κ. Χρήστο Τομαρά.
Στη συνεδρίαση είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Απόδημου Ελληνισμού, κ. Δημήτριος Δόλλης.
5. Συνεδρίαση της 7ης Δεκεμβρίου 2000
Θέμα ημερήσιας διάταξης:
Ενημέρωση των μελών της Επιτροπής από τον Πρόεδρο του Συμβουλίου Αποδήμου Ελληνισμού (Σ.Α.Ε.), κ. Άντριου ΄Αθενς.
Στη συνεδρίαση είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Απόδημου Ελληνισμού, κ. Δημήτριος Δόλλης.
6. Συνεδριάσεις της 12ης και 13ης Δεκεμβρίου 2000
Θέμα ημερήσιας διάταξης:
"Δορυφορική Τηλεόραση".
Για την ενημέρωση των μελών της Επιτροπής είχαν κληθεί να παραστούν ο Υπουργός Τύπου και Μέσων Μαζικής Ενημέρωσης, κ. Δημήτριος Ρέππας, ο Πρόεδρος της Ελληνικής Τηλεόρασης, κ. Παναγιώτης Παναγιώτου και ο Προϊστάμενος της Διεύθυνσης Διεθνών Τηλεοπτικών Εκπομπών, κ. Νικόλαος Σωτηριάδης.
Στη συνεδρίαση είχαν κληθεί, επίσης, να συμμετάσχουν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Απόδημου Ελληνισμού, κ. Δημήτριος Δόλλης.
Κατά τις συνεδριάσεις, έγινε αναφορά στα βασικά χρονικά σημεία εξέλιξης του δορυφορικού προγράμματος και τονίστηκε ότι, στην παρούσα φάση, καταβάλλεται προσπάθεια για τον εμπλουτισμό του δορυφορικού προγράμματα από πλευράς τεχνικής υποδομής, ώστε να υπάρχει ικανοποιητική συνεχής ροή και παρουσία στο εξωτερικό, ενώ επιχειρείται και η καλωδιακή δικτύωση στην Ευρώπη και στην Αμερική.
Το προσφερόμενο πρόγραμμα αποτελεί σύνθεση, τον κύριο κορμό της οποίας καλύπτει η ΝΕΤ με ειδήσεις και ενημερωτικές εκπομπές, ενώ τα ψυχαγωγικά προγράμματα καλύπτονται από την ΕΤ1 και υπάρχει, ακόμη, συνεργασία και με το Ραδιοφωνικό 'Ιδρυμα Κύπρου.
Στόχος της ελληνικής τηλεόρασης είναι η πλήρης παγκόσμια κάλυψη, με προγράμματα πρωτότυπα και ειδικά διαμορφωμένα για τους Απόδημους Έλληνες, λαμβανομένης υπόψη και της ανομοιογένειας του κοινού, στο οποίο απευθύνονται.
Επισημάνθηκε ότι ο ρόλος της δορυφορικής τηλεόρασης είναι εθνικός και το καλύτερο δυνατό σχήμα θα ήταν η συνένωση όλων των δικτύων, ώστε να διαμορφώνεται ενιαία εθνική πολιτική. Ανεφέρθη, όμως, ότι δεν έχουν ωριμάσει οι συνθήκες για τη συμμετοχή εθνικών και ιδιωτικών ραδιοτηλεοπτικών σταθμών σε ένα κοινό εθνικό πρόγραμμα, με θετικότερα αποτελέσματα. 
Υπό τις παρούσες συνθήκες χρηματοδότησης, η Ελληνική Δορυφορική Τηλεόραση δεν αποτελεί αμελητέα δύναμη και συνεργάζεται αποδοτικά με αντίστοιχα δορυφορικά δίκτυα άλλων κρατών, ενώ το πρόγραμμά της είναι ισόρροπο και δίνει εικόνα της Ελλάδος. Υπάρχει πλουραλισμός και πολυτυπία, αλλά για τη βελτίωση του προγράμματος χρειάζεται, κυρίως, η εξασφάλιση οικονομικών πόρων.
Από πλευράς πολλών μελών της Επιτροπής υπεγραμμίσθη ότι πρέπει να αποδοθεί προσοχή στη στήριξη του ελληνικού στοιχείου των χωρών της τέως Σοβιετικής Ένωσης και να εξετασθεί η περίπτωση σύνδεσης με τοπικούς τηλεοπτικούς σταθμούς.
΄Εγινε, επίσης, αναφορά στην ανάγκη υποτιτλισμού των εκπομπών, τη δυνατότητα διαφήμισης, μέσω της δορυφορικής, των ελληνικών προϊόντων και την κλιμάκωση και προσαρμογή των προγραμμάτων, ανάλογα με τις ώρες του ημερονυκτίου στα δύο ημισφαίρια. 
Θεωρήθηκε χρήσιμο τα προγράμματα να περιλαμβάνουν και εκπομπές για τη ζωή των Ελλήνων και τις επιτυχίες των Αποδήμων. Ετονίσθη, ακόμη, η ανάγκη συνεργασίας με τα Τηλεοπτικά Δίκτυα των Αποδήμων και προτάθηκε, ως αποτελεσματικός συνδυασμός, η ανταλλαγή ομογενειακών προγραμμάτων και η ταυτόχρονη σύνδεση με τη Μητρόπολη. 
Κρίθηκε σκόπιμη η ενίσχυση του προγράμματος με εκπομπές πολιτισμού, ελληνικής ιστορίας και μορφωτικού χαρακτήρα και κυρίως η ανάπτυξη προγραμμάτων εκμάθησης της ελληνικής γλώσσας.
Ως προς το πρόγραμμα εκμάθησης της ελληνικής γλώσσας επισημάνθηκε ότι το κόστος υπερβαίνει το ένα δισεκατομμύριο δραχμών και χρειάζεται η συνδρομή του Υπουργείου Παιδείας, των Πανεπιστημίων και άλλων αρμοδίων φορέων, ενώ ειδικώτερα ανεφέρθη ότι σχετικά υπάρχει προγραμματική σύμβαση με το Αριστοτέλειο Πανεπιστήμιο για ειδικό πρόγραμμα τηλεοπτικής παραγωγής.
Επίσης, προτάθηκε η υποχρέωση τηλεοπτικής κάλυψης του Ελληνισμού στα Βαλκάνια, τη Μέση Ανατολή και την Αφρική να αποτελεί όρο παροχής άδειας λειτουργίας των ιδιωτικών ραδιοτηλεοπτικών σταθμών.
Από πολλές πλευρές έγινε πρόταση να εξετασθεί το ενδεχόμενο της λειτουργίας της δορυφορικής τηλεόρασης ως θυγατρικής της ΕΡΤ, με ίδιο προϋπολογισμό και προγραμματισμό ή να ιδρυθεί άλλος φορέας, με κύριο μέτοχο τη ΕΡΤ, ο οποίος θα συγκεντρώνει μεγάλες οικονομικές δυνατότητες, ενώ η Επιτροπή μπορεί να συμβάλλει στην εξεύρεση πόρων απευθυνόμενη και στο Συμβούλιο Απόδημου Ελληνισμού.
Ο παριστάμενος Υφυπουργός Εξωτερικών, κ. Γρηγόριος Νιώτης, ετόνισε την ανάγκη νέων θεσμικών προτάσεων και πρωτοβουλιών που θα οδηγήσουν σε μια αυτόνομη οικονομικά και λειτουργικά Ελληνική Δορυφορική Τηλεόραση, με κυρίαρχη δύναμη την ΕΡΤ και με τη συμμετοχή φορέων του ευρύτερου δημόσιου τομέα, του ιδιωτικού αλλά και των αποδήμων και παρετήρησε ότι με το σημερινό πλαίσιο λειτουργίας της δορυφορικής ΕΡΤ δεν μπορούμε να έχουμε τη θαρραλέα παρέμβαση του δημόσιου τομέα.
Στο σχήμα θα ήταν δυνατόν να μετέχουν τα Υπουργεία Εξωτερικών, Πολιτισμού, Παιδείας, το Συμβούλιο Αποδήμου Ελληνισμού και ο Ελληνικός Οργανισμός Τουρισμού. 
Για την προώθηση του καίριου αυτού θέματος πολιτικής, χαρακτηρίσθηκε αναγκαία η συνδρομή της Επιτροπής, στα πλαίσια μιας συντονισμένης προσπάθειας που θα προωθηθεί από κοινού με την Κυβέρνηση και την Διοίκηση της Ελληνικής Τηλεόρασης.
7. Συνεδριάσεις της 10ης, , 17ης και 23ης Ιανουαρίου 2001
Θέμα ημερήσιας διάταξης:
"Εκπαίδευση των Ομογενών στις Χώρες της τέως Σοβιετικής ΄Ενωσης".
Κατά την πρώτη συνεδρίαση, τα μέλη της Επιτροπής είχαν κληθεί να ενημερώσουν οι Γενικοί Γραμματείς Διαπολτιτισμικής Εκπαίδευσης του Υπουργείου Παιδείας, κ. Δημήτριος Χαλκιώτης, Νέας Γενιάς, κ. Γεώργιος Σακελλίων και Αποδήμου Ελληνισμού, κ. Δημήτριος Δόλλης, ο Αντιπρόεδρος του Συμβουλίου Αποδήμου Ελληνισμού και Συντονιστής της Περιφέρειας Ευρώπης, κ. ΄Αγγελος Ασλανίδης, οι Πρόεδρος και Αντιπρόεδρος του Κέντρου Ελληνικής Γλώσσας, κ.κ. Δημήτριος Μαρωνίτης, Ομότιμος Καθηγητής του Αριστοτελείου Πανεπιστημίου Θεσσαλονίκης, η πρώην Πρόεδρος του Κέντρου Μελέτης και Ανάπτυξης του Ελληνικού Πολιτισμού της Μαύρης Θάλασσας, κυρία Χρύσα Αράπογλου και οι Καθηγήτριες του Αριστοτελείου Πανεπιστημίου Θεσσαλονίκης (Σχολείο Ελληνικής Γλώσσας) κυρίες Θάλεια Στεφανίδου, ΄Αννα Χατζηπαναγιωτίδου και Νιόβη Αντωνοπούλου.
Κατά τη δεύτερη συνεδρίαση, τα μέλη της Επιτροπής είχαν κληθεί να ενημερώσουν ο Γενικός Γραμματέας Παλιννοστούντων Ομογενών, κ. Χρήστος Καμενίδης, ο Αντιπρόεδρος του Συμβουλίου Αποδήμου Ελληνισμού και Συντονιστής της Περιφέρειας Ευρώπης, κ. ΄Αγγελος Ασλανίδης, ο κ. Δημήτριος Γλάρος, Αντιπρύτανης του Πανεπιστημίου Ιωαννίνων και Πρόεδρος του Εθνικού Ιδρύματος Υποδοχής και Αποκατάστασης Παλιννοστούντων Ομογενών Ελλάδος (Ε.Ι.Υ.Α.Π.Ο.Ε.), ο κ. Μιχάλης Δαμανάκης, Καθηγητής του Πανεπιστημίου Κρήτης, ο κ. Ευάγγελος Ζούμας, Καθηγητής του Δημοκριτείου Πανεπιστημίου Θράκης και Πρόεδρος του Τμήματος Γλώσσας, Φιλολογίας και Πολιτισμού των Παρευξεινίων Χωρών, ο κ. Κώστας Φωτιάδης, Καθηγητής της Ιστορίας του Ελληνισμού της Ανατολής και των Παρευξεινίων Χωρών του Αριστοτελείου Πανεπιστημίου Θεσσαλονίκης, ο κ. Γεώργιος Μάρκου, Καθηγητής του Πανεπιστημίου Αθηνών και Πρόεδρος του Ινστιτούτου Παιδείας Ομογενών και Διαπολιτισμικής Εκπαίδευσης (Ι.Π.Ο.Δ.Ε.), η κυρία Στέλλα Πριόβολου, Καθηγήτρια του Πανεπιστημίου Αθηνών και Αντιπρόεδρος του Ιδρύματος Κρατικών Υποτροφιών, ο κ. Παντελής Γεωργογιάννης, Καθηγητής του Πανεπιστημίου Πατρών και ο κ. Γεώργιος Πανοηλίας και η κυρία Μαρία Γκόγκα, Διευθύνων Σύμβουλος και Προϊσταμένη της Διεύθυνσης Χωρών της πρώην Σοβιετικής ΄Ενωσης του Ε.Ι.Υ.Α.Π.Ο.Ε., αντιστοίχως.
Κατά την τρίτη συνεδρίαση, τα μέλη της Επιτροπής είχαν κληθεί να ενημερώσουν η Υπεύθυνη επί Εκπαιδευτικών Θεμάτων της Επιτροπής για τη Διάδοση της Ελληνικής Γλώσσας, κυρία Δήμητρα Κούκουρα, Καθηγήτρια του Αριστοτελείου Πανεπιστημίου Θεσσαλονίκης, η Προϊσταμένη της Διεύθυνσης Μορφωτικών Σχέσεων του Υπουργείου Πολιτισμού, κυρία Άλκηστις Σουλογιάννη, η Υποδιευθύντρια του Κοινωφελούς Ιδρύματος "Αλέξανδρος Ωνάσης", κυρία ΄Αννα Καρακατσούλη, ο Πρόεδρος του Ελληνικού Ιδρύματος Πολιτισμού, κ. Σπύρος Πνευματικός και ο Σύμβουλος του Ιδρύματος επί Εκπαιδευτικών Θεμάτων, κ. Βλάσσης Αγκτζίδης.
Και στις τρεις συνεδριάσεις της Επιτροπής είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης, ο Γενικός Γραμματέας Αποδήμου Ελληνισμού, κ. Δημήτριος Δόλλης και ο Αντιπρόεδρος του Συμβουλίου Αποδήμου Ελληνισμού και Συντονιστής της Περιφέρειας Ευρώπης, κ. 'Αγγελος Ασλανίδης.

Κατά τις τρεις αυτές συνεδριάσεις, παρουσιάσθηκε, σε όλες τους παραμέτρους του, ο συνολικός σχεδιασμός της Πολιτείας και των Οργάνων, που θεσμοθετήθηκαν για την στήριξη και διάδοση της ελληνικής γλώσσας και την προβολή της πολιτιστικής ταυτότητας του Ελληνισμού, σε περιοχές που θεωρούνται πατρογονικές εστίες του.
Εμφανίσθηκε συνοπτική εικόνα της εξέλιξης των προγραμμάτων και των προσπαθειών που καταβάλλονται και επιχειρήθηκε συστηματική καταγραφή των προβλημάτων, που πρέπει να αντιμετωπισθούν για να αναχαιτισθεί η δραματική υποχώρηση του ελληνικού στοιχείου στο συγκεκριμένο γεωγραφικό χώρο.
Έγινε, επίσης, εκτενής αναφορά στις δραστηριότητες των Ανωτάτων Εκπαιδευτικών Ιδρυμάτων της Χώρας, που συνδέονται με την ελληνομάθεια, την παροχή ελληνόγλωσσης εκπαίδευσης και την προβολή του ελληνικού πολιτισμού στις περιοχές αυτές.
Ετονίσθη, ακόμη, ότι στόχος της Επιτροπής είναι η καθοριστική συμβολή στη διαμόρφωση και χάραξη ολοκληρωμένης και αποτελεσματικής πολιτικής στα συγκεκριμένα θέματα, τα οποία θεωρεί μεγάλης σπουδαιότητας και σημασίας για το κοινό μέλλον του Ελληνισμού.
Οι διαπιστώσεις και προτάσεις της Επιτροπής για το μέγα θέμα της εκπαίδευσης των Ομογενών περιλαμβάνονται, αναλυτικά, σε ιδιαίτερο κεφάλαιο της Έκθεσης.
8. Συνεδρίαση της 24ης Ιανουαρίου 2001
Θέμα ημερήσιας διάταξης:
"Προβλήματα αποκατάστασης νεοπροσφύγων Ομογενών από την τεώς Σοβιετική ΄Ενωση".
Τα μέλη της Επιτροπής είχαν κληθεί να ενημερώσουν ο Πρόεδρος της Πανελλήνιας Ομοσπονδίας Ποντιακών Σωματείων, κ. Στέφανος Τανιμανίδης, ο Πρόεδρος της Πανελλήνιας Ομοσπονδίας Σωματείων Παλιννοστούντων από την πρώην Σοβιετική ΄Ενωση, κ. Αβραάμ Αϊβαζίδης, ο Πρόεδρος της Ομοσπονδίας Ποντιακών Σωματείων Νότιας Ελλάδας κ. Νικόλαος Αμανατίδης και οι Πρόεδρος και Αντιπρόεδρος της Πανελλήνιας ΄Ενωσης Ποντίων Επιστημόνων, κ.κ. Παναγιώτης Ξανθόπουλος και Χάρης Λαζαρίδης.
Στη συνεδρίαση είχαν, κληθεί να συμμετάσχουν ο Υφυπουργός Εξωτερικών, κ. Γρηγόριος Νιώτης, οι Υφυπουργοί Εσωτερικών, Δημόσιας Διοίκησης και Αποκέντρωσης, κ.κ. Λεωνίδας Τζαννής και Κωνσταντίνος Καϊσερλής, εκπρόσωπος του Υπουργείου Δημόσιας Τάξης, ο Γενικός Γραμματέας Αποδήμου Ελληνισμού κ. Δημήτριος Δόλλης, ο Γενικός Γραμματείας Παλιννοστούντων Ομογενών, κ. Χρήστος Καμενίδης, εκπρόσωποι της Κεντρικής ΄Ενωσης Δήμων και Κοινοτήτων Ελλάδας και της ΄Ενωσης Νομαρχιακών Αυτοδιοικήσεων Ελλάδας, καθώς και εκπρόσωπος του Συμβουλίου Αποδήμου Ελληνισμού.
Με τη συνεδρίαση εγκαινιάζεται κύκλος ειδικών συνεδριάσεων, που θα ερευνήσει το σύνολο των προβλημάτων, που αντιμετωπίζουν οι νεοπρόσφυγες από τις χώρες της τέως Σοβιετικής ΄Ενωσης.
Οι Ομοσπονδίες, εκπρόσωποι των οποίων έχουν κληθεί, καλύπτουν ολόκληρο το φάσμα του Ποντιακού Ελληνισμού και από πλευράς τους έγινε λεπτομερής αναφορά στα ειδικότερα προβλήματα που αντιμετωπίζουν οι παλιννοστούντες και έχουν σχέση, κυρίως με την απόδοση της ιθαγένειας, την κτήση της υπηκοότητας, την αναγνώριση των τίτλων σπουδών και τα προβλήματα στέγασης, εργασίας και ιατροφαρμακευτικής περίθαλψης.
΄Εγινε, επίσης, αναφορά στη γραφειοκρατική δυσκαμψία των Υπηρεσιών που έχουν αναλάβει την υποδοχή των παλιννοστούντων, την στέρηση κοινωνικών δικαιωμάτων που απολαμβάνουν οι άλλοι ΄Ελληνες και τα φαινόμενα κοινωνικού αποκλεισμού και δυσπιστίας.
Τονίσθηκε ότι υπάρχει έλλειψη συντονισμού και ότι οι κρατικές Υπηρεσίες είναι, ως ένα βαθμό ανέτοιμες να υποδεχθούν και να εξυπηρετήσουν τα κύματα των νεοπροσφύγων. Υπεγραμμίσθη ότι οι νεοπρόσφυγες αναγκάζονται να εργασθούν στα μεγάλα αστικά κέντρα και όχι σε εθνικά ευαίσθητες και απορφανισμένες περιοχές, ενώ ετέθη θέμα αποκατάστασής τους, με τη δημιουργία οικισμών. 
Ζητήθηκε, ακόμη, να δοθεί ιδιαίτερη προσοχή στη λειτουργία των Προξενείων, με αυστηρή επιλογή των ατόμων, που θα τα στελεχώσουν και να υπάρξουν ασφαλιστικές δικλείδες, αλλά και απλούστευση διαδικασιών ως προς την απόδοση της ιθαγένειας.
Στη συνέχεια επισημάνθηκε ο βαρύνων ρόλος της Επιτροπής στην αποκρυστάλλωση συντεταγμένης πολιτικής και στην οικοδόμηση μιας μεγάλης στρατηγικής, αφού ο Ελληνισμός της Παρευξείνιας Ζώνης αποτελεί κρίσιμη εθνική παράμετρο. Υπεγραμμίσθη, ακόμη, ότι η Επιτροπή, πολλά μέλη της οποίας έχουν κοινή καταγωγή με τους νεοπρόσφυγες, προτίθεται να αναλάβει σειρά πρωτοβουλιών για την επίλυση των μεγάλων προβλημάτων, που αφορούν στην αποκατάστασή τους και εκφράσθηκε η βεβαιότητα ότι, με την επιβεβαίωση του διακομματικού της χαρακτήρα, είναι δυνατόν να αναδειχθεί σε καταλύτη θετικών εξελίξεων.
Η Επιτροπή εκδηλώνει το σταθερό ενδιαφέρον της και την αλληλεγγύη της προς τους νεοπρόσφυγες και καταδικάζει μειωτικές συμπεριφορές προς την αξιοπιστία των Ποντίων, οι οποίοι με την τρισχιλιετή παραμονή τους στις Παρευξείνιες Χώρες παραμένουν οι ακρίτες του Ελληνισμού και θεωρεί αναγκαία για την καταπολέμηση αυτών των φαινομένων, την ανάληψη μεγάλης εκστρατείας, μέρος του βάρους της οποίας αντιστοιχεί στην ίδια και τα μέλη της.
9. Συνεδρίαση της 2ας Φεβρουαρίου 2001
Θέματα ημερήσιας διάταξης:
α. Ακρόαση της Προέδρου του Δικτύου Αποδήμων Ελληνίδων του Συμβουλίου Αποδήμου Ελληνισμού, κυρίας ΄Αννας Κοντούλη.
β. Συζήτηση πρότασης για την απόδοση τιμής στην Απόδημη Ελληνίδα.

Στη συνεδρίαση είχαν κληθεί να συμμετάσχουν ο Υφυπουργός Εξωτερικών, κ. Γρηγόρης Νιώτης, οι Γενικοί Γραμματείας Ισότητας των Φύλων, κυρία Ευτυχία Μπέκου και Αποδήμου Ελληνισμού, κ. Δημήτριος Δόλλης, καθώς και εκπρόσωπος του Συμβουλίου Απόδημου Ελληνισμού.
Κατά τη συνεδρίαση, τα μέλη της Επιτροπής ενημερώθηκαν για την οργάνωση, τους στόχους και το πρόγραμμα του Δικτύου Αποδήμων Ελληνίδων, που δρα στους κόλπους του Συμβουλίου Αποδήμου Ελληνισμού.
Κατ' αρχήν, έγινε ειδική αναφορά στην "άγνωστη και αφανή μετανάστρια" και την πολύτιμη συμβολή της στην μετάδοση της ελληνικής γλώσσας και τη διατήρηση των παραδόσεων και της ελληνικής συνείδησης.
Η Πρόεδρος του Δικτύου ετόνισε, επίσης, ότι το ιδρυτικό συνέδριο του Δικτύου ανέδειξε το μέγεθος των ιδιαιτέρων προβλημάτων, που ταλανίζουν τις Απόδημες Ελληνίδες και καθόρισε τους τομείς δράσης και το φάσμα των ενδιαφερόντων τους. 
Έχει αναληφθεί προσπάθεια, είπε, για την αύξηση της συμμετοχής των γυναικών στις οργανωμένες δομές της Ομογένειας, ενώ το μεγαλεπήβολο σχέδιο της δημιουργίας Αρχείου Αποδήμων Ελληνίδων θα συνθέσει πλήρη εικόνα της κατάστασης που επικρατεί στον κόσμο των Αποδήμων και θα στηρίξει την επιτυχή έκβαση άλλων δραστηριοτήτων του Δικτύου.
Στον τομέα της αλληλεγγύης εντάσσεται η προσπάθεια για την προώθηση των Απόδημων Ελληνίδων στα κέντρα λήψης αποφάσεων των Χωρών διαμονής, η μελέτη των προβλημάτων τους με στόχο την αποτελεσματική παρέμβαση για την επίλυσή τους, η μελέτη του, κατά χώρα, νομικού καθεστώτος που αφορά στα δικαιώματα της γυναίκας και η, από κοινού με τις τοπικές και διεθνείς οργανώσεις, δράση για την προάσπισή τους. 
Ο τομέας της ενημέρωσης και επικοινωνίας περιλαμβάνει τη συνεργασία με τη Γενική Γραμματεία Ισότητας των Φύλων, ώστε να υπάρχει αμφίδρομη και συνεχής ροή πληροφόρησης, καθώς και τη δημιουργία ειδικής ιστοσελίδας στην αντίστοιχη του Συμβουλίου Αποδήμου Ελληνισμού, δημοσιεύσεις στον Ομογενειακό Τύπο και δημιουργία ειδικής εκπομπής στη δορυφορική τηλεόραση.
Ο τομέας της ελληνομάθειας περιλαμβάνει διδασκαλία της ελληνικής γλώσσας, προγράμματα εκπαίδευσης και διοργάνωση ημερίδων για την προβολή του ελληνικού πολιτισμού.
Τέλος, επεσήμανε ότι το Δίκτυο ευρίσκεται στο στάδιο της εκκίνησης. Έχει ολοκληρώσει τις διαδικασίες εσωτερικής λειτουργίας και, στη φάση αυτή, χρειάζεται δημοσιοποίηση των προσπαθειών του και, κυρίως, προσέλκυση των Ελληνίδων δεύτερης και τρίτης γενιάς, που εμφανίζουν τάση απομάκρυνσης από τους Ομογενειακούς φορείς.
Η παρισταμένη Καθηγήτρια του Παντείου Πανεπιστημίου, κυρία Νίκη Καλτσόγια - Τουρναβίτη, στην οποία ανήκε η πρωτοβουλία υποβολής της πρότασης για την απόδοση τιμής στην Απόδημη Ελληνίδα, επεσήμανε ότι το πρώτο Παγκόσμιο Συνέδριο του Δικτύου κατέγραψε τον παλμό, την αγωνία αλλά και τον δυναμισμό των Αποδήμων Ελληνίδων για την προβολή των εθνικών θεμάτων και τη διατήρηση της ελληνικής ταυτότητας και γλώσσας, καθώς και την αγωνιστική διάθεση για την αντιμετώπιση των προβλημάτων των μεταναστών και την προάσπιση των δικαιωμάτων τους.
Τα μέλη της Επιτροπής ετόνισαν ότι τα προβλήματα των Αποδήμων Ελληνίδων είναι προσαυξημένα και λόγω της έλλειψης τρόπου αμφίδρομης επικοινωνίας με την Ελλάδα. Για την αποτελεσματική αντιμετώπισή τους χρειάζεται συντονισμός προσπαθειών και υπεύθυνη προσέγγιση των Αποδήμων.
Υπεστηρίχθη, ακόμη, ότι η καταγραφή των Αποδήμων Ελληνίδων απανταχού της γης, σε συνδυασμό με την αξιοποίηση της σύγχρονης τεχνολογίας θα στηρίξει, γενικώτερα, τον Ελληνισμό.
Υπογραμμίσθηκε, επίσης, ότι αποτελεί καθήκον του Κοινοβουλίου η ηθική αναγνώριση του κυρίαρχου ρόλου και της καθοριστικής συμβολής των Αποδήμων Ελληνίδων στη μετάδοση της γλώσσας και στη μεταλαμπάδευση της ελληνικής συνείδησης. 
Τέλος, επισημάνθηκε ότι είναι αναγκαία η προσέλκυση των γυναικών δεύτερης και τρίτης γενιάς, ώστε να υποβοηθηθούν στην εξισορρόπηση της ελληνικής καταγωγής τους με τα δεδομένα των εστιών, που διαμένουν.
Η Επιτροπή αφού άκουσε τις θέσεις και τις απόψεις των μελών της, με ομόφωνη απόφασή της, υπέβαλε προς τον Πρόεδρο της Βουλής και την Κυβέρνηση τις ακόλουθες προτάσεις, που παρατίθενται, όπως περιλαμβάνονται στη σχετική ΄Εκθεση.
"1. Η Επιτροπή εισηγείται, εφ' όσον, στα πλαίσια του εορτασμού της Ημέρας της Γυναίκας, πραγματοποιηθεί ειδική πανηγυρική συνεδρίαση της Βουλής να αφιερωθεί στην Απόδημη Ελληνίδα, άλλως προτείνει τη διοργάνωση ειδικής εκδήλωσης, το περιεχόμενο και η μορφή της οποίας θα προσδιορισθούν, κατόπιν συνεργασίας της Επιτροπής με τον Πρόεδρο της Βουλής.
2. Η Επιτροπή προτείνει προς την Κυβέρνηση την κήρυξη "Έτους Απόδημης Ελληνίδας", με έναρξη την 8η Μαρτίου 2001 και λήξη την 8η Μαρτίου 2002, με στόχο τη σύσφιξη των δεσμών της Εθνικής Αντιπροσωπείας και του Ελληνικού Λαού με τους Αποδήμους Έλληνες.
3. Η Επιτροπή εκφράζει επιθυμία, στην περίπτωση, κατά την οποία το Συμβούλιο Αποδήμου Ελληνισμού αναλάβει την πρωτοβουλία του εορτασμού, να μετάσχει, δι' εκπροσώπων της, στην οργανωτική επιτροπή των εκδηλώσεων και να συμβάλει στην ανάδειξη της εθνικής πολιτικής στα θέματα Αποδήμου Ελληνισμού, στα πλαίσια του έτους που θα αφιερωθεί στην Απόδημη Ελληνίδα."
Στη συνέχεια ο Πρόεδρος της Βουλής κ. Απόστολος Χρ. Κακλαμάνης περιέλαβε στην ημερήσια διάταξη της συνεδρίασης της Ολομέλειας της Βουλής, της Πέμπτης, 8 Μαρτίου 2001, εκδήλωση για τον εορτασμό της ημέρας της Γυναίκας, αφιερωμένη στην Απόδημη Ελληνίδα.
Κατά τη συζήτηση έλαβαν το λόγο ο Πρόεδρος της Βουλής, ο Πρωθυπουργός, οι Πρόεδροι ή οι Κοινοβουλευτικοί Εκπρόσωποι των Κομμάτων και γυναίκες - μέλη του Ελληνικού Κοινοβουλίου.
Με την ευκαιρία της αναφοράς στη συζήτηση της Ολομέλειας της Βουλής, η Επιτροπή αισθάνεται την ανάγκη να εκφράσει τις θερμές ευχαριστίες της προς τον Πρόεδρο της Βουλής για την πολύτιμη και σταθερή υποστήριξη του έργου της.
10. Συνεδρίαση της 27ης Φεβρουαρίου 2001
Θέμα ημερήσιας διάταξης:
Ενημέρωση των μελών της Επιτροπής από τους Αντιπροέδρους του Συμβουλίου Αποδήμου Ελληνισμού και Συντονιστές των Περιφερειών Βορείου και Νοτίου Αμερικής, κ. Χρήστο Τομαρά, Ασίας-Αφρικής, κ. Στέφανο Ταμβάκη, Ευρώπης, κ. ΄Αγγελο Ασλανίδη και Ωκεανίας, κ. Κωνσταντίνο Βερτζάγια.
Στη συνεδρίαση είχαν κληθεί να συμμετάσχουν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Αποδήμου Ελληνισμού, κ. Δημήτριος Δόλλης.
11. Συνεδρίαση της 14ης Μαρτίου 2001
Θέμα ημερήσιας διάταξης:
"Ολυμπιακοί Αγώνες - Εθελοντισμός - Συμμετοχή των Ομογενών."
Τα μέλη της Επιτροπής είχαν κληθεί να ενημερώσουν η κυρία Δήμητρα 'Ηγκαν, Σύμβουλος της Οργανωτικής Επιτροπής Ολυμπιακών Αγώνων "Αθήνα 2004" επί θεμάτων Αποδήμου Ελληνισμού και ο κ. Κωνσταντίνος Τσουκαλάς, Καθηγητής Πανεπιστημίου και Σύμβουλος της Οργανωτικής Επιτροπής Ολυμπιακών Αγώνων "Αθήνα 2004" επί θεμάτων Εθελοντισμού.
Στη συνεδρίαση είχαν κληθεί να συμμετάσχουν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Αποδήμου Ελληνισμού, κ. Δημήτριος Δόλλης.
Κατά τη συζήτηση τονίσθηκε ότι η συμμετοχή των Ομογενών σε μια τόσο σημαντική διοργάνωση, με πανεθνικό χαρακτήρα, θεωρείται κρίσιμη. Η νέα γενιά των Αποδήμων έχει μεγάλες δυνατότητες προσφοράς, λόγω της συμμετοχής πολλών ως εθελοντών, σε προηγούμενες διοργανώσεις στη χώρα διαμονής τους.
Η Επιτροπή επιθυμεί να συμβάλει στη δημιουργία του κατάλληλου κλίματος, ώστε να επιτευχθεί η μεγίστη συμμετοχή των Αποδήμων στη διοργάνωση.
Εκ μέρους των προσκεκλημένων παρατέθηκαν στοιχεία για το έργο της Διεύθυνσης Αποδήμων της Οργανωτικής Επιτροπής Ολυμπιακών Αγώνων "Αθήνα 2004" και υπεγραμμίσθη ότι ευρίσκεται στο στάδιο κατάρτισης ένα επί μέρους σχέδιο δράσεων για την ενημέρωση και την προσέλκυση των Ομογενών, ενώ έχει ήδη υπογραφεί Μνημόνιο μεταξύ του Υπουργείου Εξωτερικών και της Οργανωτικής Επιτροπής στο οποίο ρυθμίζονται θέματα συμμετοχής των Αποδήμων.
΄Οσον αφορά στον εθελοντισμό, αντίθετα προς τις άλλες εκφάνσεις της οργάνωσης των Ολυμπιακών Αγώνων, τονίσθηκε ότι οι σχετικές διαδικασίες δεν θα πρέπει να αρχίζουν πολύ ενωρίς, αλλά θα πρέπει να κλιμακωθούν, κατά τέτοιο τρόπο ώστε να μην αφήσουν τους Έλληνες να επαναπαυθούν σε ορισμένα συνθήματα και το 2004 να συμπέσει με την αποκορύφωση της κινητοποίησης και του ενδιαφέροντος.
Ως πρώτο στάδιο θεωρείται η ενημέρωση και η κινητοποίηση του κοινού με τις παρεμβάσεις της Οργανωτικής Επιτροπής και των άλλων συμμάχων Οργανισμών. Ως επόμενα στάδια καθορίζονται η προσέλκυση, η επιλογή και η εκπαίδευση των εθελοντών, καθώς και η δοκιμαστική λειτουργία του όλου εγχειρήματος.
Υπογραμμίσθηκε ότι η συμμετοχή των Αποδήμων στο πρόγραμμα Εθελοντισμού συμπεριλαμβάνει και μεγάλες οικονομικές δυσκολίες και πρέπει να συγκεκριμενοποιηθούν τα προβλήματα και να δοθούν οι κατάλληλες απαντήσεις στο θέμα της χρηματοδότησης της έλευσης Αποδήμων, κυρίως από υπερπόντιες χώρες. Επισημάνθηκε, ακόμη, ότι η οικονομική κάλυψη των εξόδων των εθελοντών, θέτει αυτόματα ζήτημα αντικειμενικών και αξιοκρατικών κριτηρίων.
Τονίσθηκε ότι, σύμφωνα με το Μνημόνιο συναντίληψης και συνεργασίας μεταξύ του Υπουργείου Εξωτερικών και του "Αθήνα 2004" η Γενική Γραμματεία Αποδήμου Ελληνισμού έχει αναλάβει, από πλευράς Υπουργείου Εξωτερικών, την ευαισθητοποίηση της κοινής γνώμης του εξωτερικού για το θέμα των Ολυμπιακών Αγώνων και την εκπόνηση προγραμμάτων κινητοποίησης των Εθελοντών Αποδήμων. 
Στόχος της Γενικής Γραμματείας Αποδήμου Ελληνισμού είναι να προσδιορισθεί ο ιδανικός αριθμός των εθελοντών νέων, τα καθήκοντα που θα αναλάβουν και τα κριτήρια επιλογής. Σημαντικός τομέας θεωρείται η έκδοση ενημερωτικού υλικού και ο σχεδιασμός προγραμμάτων ενημέρωσης, τα οποία μπορούν να ενεργοποιηθούν και μέσω των προγραμμάτων φιλοξενίας. 
Στα προγράμματα ευαισθητοποίησης σημαντικό ρόλο μπορεί να διαδραματίσει το Υπουργείο Τύπου, ενώ μέσω του δορυφορικού προγράμματος της Ελληνικής Τηλεόρασης πρέπει να υπάρχει συνεχής ροή πληροφόρησης, ώστε το ενδιαφέρον να διατηρείται ζωντανό. Θα ήταν, επίσης, σκόπιμο μέρος της Πολιτιστικής Ολυμπιάδας να αφιερωθεί στις πολιτιστικές δραστηριότητες των Αποδήμων.
Από πλευράς των μελών της Επιτροπής θεωρήθηκε χρήσιμο να αρχίσουν ειδικά προγράμματα στα σχολεία και τους μαζικούς φορείς, ώστε να αποκτήσει ερείσματα η κίνηση του Εθελοντισμού.
Τονίσθηκε, ακόμα, ότι το ζήτημα της συμμετοχής των Ομογενών στους Ολυμπιακούς Αγώνες προϋποθέτει επιλογή και συστηματική και ολοκληρωμένη εκπαίδευση όσων θα αναλάβουν αυτό το έργο, αφού, στην ουσία, υποδεχόμενοι τους ξένους, ανακηρύσσονται σε μικρούς πρεσβευτές της Ελλάδας. 
Υποστηρίχθηκε, ακόμη, ότι το κόστος μετάβασης και διαμονής των εθελοντών, πρέπει να αποσυνδεθεί από τη δωρεάν προσφορά εργασίας και ότι τα σχετικά έξοδα θα πρέπει να ενταχθούν στο συνολικό κόστος των Ολυμπιακών Αγώνων. 
Ενδεικτικά αναφέρθηκε ότι τα προγράμματα κατασκηνώσεων και φιλοξενίας των Αποδήμων θα μπορούσαν να προσλάβουν ανάλογη μορφή και εξέλιξη, ώστε να προσαρμοσθούν στις απαιτήσεις των Ολυμπιακών Αγώνων.
Υπογραμμίσθηκε, ακόμη, ότι οι Επιτροπές που θα αναλάβουν το έργο της επιλογής θα πρέπει να είναι αντικειμενικές και δίκαιες, ώστε να μην υπάρξουν δυσαρέσκειες που θα μπορούσαν να πλήξουν και το κύρος της Επιτροπής μεταξύ των Αποδήμων. 
Ιδιαιτέρως επισημάνθηκε ότι, με τη συνδρομή της Επιτροπής, θα πρέπει να υπάρξει συγκροτημένη κατάθεση ιδεών και προτάσεων και καλός συντονισμός, ώστε το σύνολο του εγχειρήματος να μην αφήνει περιθώρια λάθους ή αμβλυμένου αποτελέσματος.
Τονίσθηκε, επίσης, ότι η σύνδεση των Ολυμπιακών Αγώνων με τα αθλητικά ιδεώδη και την βαθύτερη ελληνική οπτική τους, θα προσδώσει στη διοργάνωση χαρακτήρα παγκόσμιας γιορτής και συμμετοχής και θα αποτελέσει εθνικό κεκτημένο. Στην περίπτωση αυτή ο Εθελοντισμός αποτελεί ασφαλιστική δικλείδα, που μπορεί να οδηγήσει σε όσα αποτελούν ικανή και αναγκαία συνθήκη για να διοργανώσει η Ελλάδα "διαφορετικούς αγώνες", απεγκλωβισμένους από το πνεύμα της εμπορευματοποίησης. Η προσπάθεια αυτή συνδέεται με το γεγονός ότι η Ομογένεια αποτελεί καθαρό Ελληνισμό και πρέπει να απευθυνθούμε στα κύτταρά της σε όλη τη γη. Ο εθελοντισμός αποτελεί μεγάλη ευκαιρία για να ενισχυθούν οι συνεκτικοί δεσμοί μεταξύ της Μητροπολιτικής Ελλάδας και των Αποδήμων. 
Ως προς την Πολιτιστική Ολυμπιάδα ανεφέρθη ότι, ενδεχομένως, ορισμένες εκδηλώσεις της θα ήταν δυνατόν να αποτελέσουν βήμα για την προβολή του εθελοντικού ζητήματος.
Θεωρήθηκε χρήσιμο να καθορισθεί το σχήμα συνεργασίας μεταξύ του κατ' εξοχήν αρμοδίου για τις σχετικές διαδικασίες Συμβουλίου Αποδήμου Ελληνισμού, της Κυβέρνησης και της Διακομματικής Επιτροπής, η οποία αποτελεί συνδετικό κρίκο της Βουλής με την Ομογένεια. Η Επιτροπή πρέπει να καταλήξει σε ευρύτερους συνδυασμούς, ώστε η συμβολή της στη διοργάνωση να γίνει περισσότερο συγκεκριμένη και αποτελεσματική.
Τέλος τα μέλη της Επιτροπής ετόνισαν ότι οι Ολυμπιακοί Αγώνες μπορούν να προσφέρουν πολλά στην Ομογένεια, σε σχέση με την ιδεολογία του Ελληνισμού και δίδεται η ευκαιρία να μετατραπούν σε στοίχημα των Ελλήνων ανά την Οικουμένη, που πρέπει να κερδηθεί. 
12. Συνεδρίαση της 26ης Απριλίου 2001
Θέμα ημερήσιας διάταξης:
"΄Εδρες Ελληνικών Σπουδών στα ξένα Πανεπιστήμια."
Στη συνεδρίαση είχαν κληθεί να παραστούν ο Υπουργός Πολιτισμού, κ. Ευάγγελος Βενιζέλος, οι Υπουργός και Υφυπουργός Εθνικής Παιδείας και Θρησκευμάτων, κ.κ. Πέτρος Ευθυμίου και Φίλιππος Πετσάλνικος, ο Υφυπουργός Εξωτερικών, κ. Γρηγόρης Νιώτης, ο Γενικός Γραμματέας Απόδημου Ελληνισμού, κ. Δημήτριος Δόλλης και εκπρόσωπος του Συμβουλίου Απόδημου Ελληνισμού.
Κατά τη συζήτηση τονίσθηκε ότι έχει συγκροτηθεί διϋπουργική ομάδα με συμμετοχή των Υπουργείων Εξωτερικών, Παιδείας και Πολιτισμού για το συντονισμό όλων των σχετικών ζητημάτων και την προώθηση της πολιτιστικής παρουσίας της χώρας στο εξωτερικό.
Με πρωτοβουλία του Υπουργείου Πολιτισμού έχουν συγκροτηθεί Εταιρείες Νεοελληνικών Σπουδών και έχουν πραγματοποιηθεί, με μεγάλη επιτυχία, παγκόσμια συνέδρια. 
Ο παριστάμενος Υπουργός Πολιτισμού ετόνισε ότι οι Έδρες, τα Τμήματα και τα Προγράμματα Ελληνικών Σπουδών στο εξωτερικό συνθέτουν το σημαντικότερο φιλελληνικό δίκτυο που διαθέτει η χώρα. Παρετήρησε, ακόμη, ότι η προώθηση των ελληνικών σπουδών που έχουν μία προφανή ιστορική, διεθνοπολιτική και φιλελληνική διάσταση πρέπει να αποσυνδεθεί από τη διδασκαλία της ελληνικής γλώσσας, που έχει τυπικότερο φιλολογικό χαρακτήρα, ενώ συμπλήρωσε ότι υπάρχουν, ήδη, οι προϋποθέσεις το δίκτυο των ελληνικών σπουδών να αποκτήσει την ψηφιακή του εκδοχή. 
Υπεγράμμισε, ακόμη, ότι η διάχυση ανά τον κόσμο και η πολυτυπία των εδρών, ανάλογα με τα δεδομένα κάθε χώρας και την πολυδύναμη ελληνική ταυτότητα συνεπάγεται μακρό κατάλογο προβλημάτων και απαιτεί θεσμική καταγραφή και τη δημιουργία βάσης δεδομένων. 
Τέλος, εδήλωσε ότι η χρηματοδότηση συνδέεται με συγκεκριμένους στόχους και προγράμματα.
Ο παριστάμενος Υφυπουργός Παιδείας ανέφερε ότι υπερνικήθηκε μια μεγάλη αδυναμία και έγινε συστηματική απογραφή των Εδρών, Τμημάτων και Προγραμμάτων Ελληνικών Σπουδών, το αποτέλεσμα της οποίας ανέδειξε, πρόσφατα, ότι υπάρχουν συνολικά, ανά τον κόσμο, 322 έδρες σε 48 χώρες, εντυπωσιακός αριθμός που θέτει την Ελληνική Πολιτεία προ των ευθυνών της. 
Ετόνισε επίσης ότι η Ελληνική Πολιτεία πρέπει να αξιοποιήσει, κατά τον καλύτερο τρόπο, τα κονδύλια που διατίθενται, ώστε να αποσοβήσει τους κινδύνους που απειλούν τη βιωσιμότητα των Εδρών και πρόσθεσε ότι, με πρωτοβουλία του Υπουργείου Παιδείας, προβλέπεται η προώθηση του δικτύου Ελληνικών Σπουδών από ειδικό λογαριασμό, ενώ παρατήρησε ότι καθοριστικός και βαρύνων είναι ο ρόλος της Ομογένειας. 
Στη συνέχεια έγινε ενδεικτική αναφορά στον τύπο και το γνωστικό αντικείμενο σειράς Προγραμμάτων Ελληνικών Σπουδών σε ξένα Πανεπιστήμια και στην προσπάθεια της Ελληνικής Πολιτείας για την ενίσχυση της λειτουργίας τους. 
Εν κατακλείδι, τονίσθηκε ότι η Επιτροπή, αντιλαμβανομένη τη σπουδαιότητα του θέματος, θα το επαναφέρει προς συζήτηση και θα συμβάλει, στο μέτρο των δυνατοτήτων της, στη λειτουργία Συντονιστικής Επιτροπής, που θα προωθήσει την ελληνική παρουσία στο εξωτερικό. Στους στόχους της, επίσης, περιλαμβάνεται η ανάληψη πρωτοβουλίας για την επαρκέστερη χρηματοδότηση της μεγάλης αυτής υπόθεσης, στα πλαίσια και των νέων διεθνών εξελίξεων.
13. Συνεδρίαση της 9ης Μαΐου 2001
Θέμα ημερήσιας διάταξης:
Οργάνωση περιοδείας στις Παρευξείνιες Χώρες (Ιούνιος 2001).
Στη συνεδρίαση είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Αποδήμου Ελληνισμού κ. Δημήτριος Δόλλης. 
Κατά τη συζήτηση τονίσθηκε ότι πρόκειται για μεγάλης σημασίας αποστολή που θα εξυπηρετήσει τις ανάγκες των Ομογενών και τις ευρύτερες επιδιώξεις της Πατρίδας μας στην περιοχή της Μαύρης Θάλασσας, του Καυκάσου και της Κεντρικής Ασίας. 
Η συμμετοχή των μελών της Επιτροπής θα δώσει τον τόνο του διακομματικού ενδιαφέροντος, ενώ καταγράφεται, ως ιδιαιτέρας σημασίας, η προσέγγιση της πραγματικότητας και η επιτόπια εξέταση των προβλημάτων.
Από πλευράς του παρισταμένου Υφυπουργού Εξωτερικών, υπεγραμμίσθη ότι πρέπει να εξετασθούν και να επιλυθούν τα προβλήματα, που αντιμετωπίζουν οι Πρεσβείες και τα Ελληνικά Προξενεία και τονίσθηκε ότι οι ελληνικοί πληθυσμοί πρέπει να επανασυνδεθούν με την Πατρίδα, χωρίς να εγκαταλείπουν, κατ' ανάγκην, τις εστίες τους. Οι Ομογενείς πρέπει να ενθαρρυνθούν με μέτρα γενικής πολιτικής, ώστε και οι ίδιοι να βοηθήσουν στην ανάπτυξη δικτύου επιρροής και παρουσίας της Ελλάδος σε περιοχές, με τις οποίες μας συνδέουν εμπορικοί, οικονομικοί και πολιτιστικοί δεσμοί. 
Τονίσθηκε, ακόμη, ότι υπάρχει ανάγκη συντονισμού της ελληνικής παρουσίας, ενώ επισημάνθηκε ότι στις περιοχές αυτές αναπτύσσονται έντονα φιλελληνικά ρεύματα και παρατηρείται αγωνιώδης αναζήτηση της ελληνικής, πολιτιστικής και οικονομικής παρουσίας. 
Ο παριστάμενος Υπουργός ανέφερε ότι δεν εφαρμόζεται, πλέον, πολιτική παλιννόστησης, αλλά, αυστηρή και με διπλές εγγυήσεις, διαδικασία απόδοσης ιθαγένειας και έκδοσης ειδικού δελτίου ταυτότητας, ώστε να παρέχεται η δυνατότητα εργασίας στη Χώρα μας.
Τα μέλη της Επιτροπής ετόνισαν ότι στόχος τους είναι η εξέταση σε βάθος των συγκεκριμένων προβλημάτων, που αντιμετωπίζουν οι Ομογενείς και η εκτενής μελέτη των δυνατοτήτων, που υπάρχουν, για τη στήριξη του εκεί Ελληνισμού. Θεωρήθηκε, ακόμη, αναγκαία η πλήρης ενημέρωση, προ της επίσκεψης, για το πολιτικό και κοινωνικό περιβάλλον των περιοχών αυτών. 
Τέλος, επισημάνθηκε ότι τα μέλη της Επιτροπής είναι έτοιμα να υποστηρίξουν την προσπάθεια που καταβάλλεται, με απόψεις, προτάσεις και όραμα.
14. Συνεδρίαση της 22ας Μαϊου 2001
Θέματα ημερήσιας διάταξης:
α. Σύγκληση της Παγκόσμιας Διακοινοβουλευτικής ΄Ενωσης του Ελληνισμού.
β. Ακροάσεις σχετικά με το Πέμπτο Πρόγραμμα της Ελληνικής Ραδιοφωνίας (ΕΡΑ 5 - "Η Φωνή της Ελλάδας").
Στη συνεδρίαση είχαν κληθεί να παραστούν ο Υφυπουργός Εξωτερικών κ. Γρηγόριος Νιώτης και ο Γενικός Γραμματέας Αποδήμου Ελληνισμού κ. Δημήτριος Δόλλης.
Κατά τη συζήτηση, ο παριστάμενος Υφυπουργός Εξωτερικών, κ. Γρηγόριος Νιώτης ετόνισε ότι όσον αφορά στο Δίκτυο των αιρετών Κοινοβουλευτικών και τη σχέση τους με τη Βουλή των Ελλήνων θεωρεί εξαιρετικά χρήσιμη τη μελέτη της εμπειρίας των άλλων Ευρωπαϊκών Χωρών. 
Υπεγράμμισε, ακόμη, ότι μετά τη συνταγματική αναθεώρηση διαμορφώνεται νέο θεσμικό περιβάλλον και πρέπει να συζητηθεί ευρέως το θέμα των σχέσεων του Ελληνικού Κοινοβουλίου με το Συμβούλιο Αποδήμου Ελληνισμού και τα Δίκτυά του.
Ιδιαίτερη προσοχή πρέπει να αποδοθεί στο Δίκτυο των αιρετών Ομογενών της Αυτοδιοίκησης των Χωρών, κυρίως, της Ευρωπαϊκής ΄Ενωσης. Στον τομέα αυτό είπε, πρέπει να καταλήξουμε σε συγκεκριμένο σχέδιο διασύνδεσης ή αντιστοίχησης του Ελληνικού Κοινοβουλίου με τα νέα δεδομένα, ώστε να δημιουργηθεί συνεκτική σχέση και να κατοχυρωθεί η θεσμική συνεργασία.
Ανέφερε, ακόμη, ότι η Παγκόσμια Διακοινοβουλευτική ΄Ενωση του Ελληνισμού λειτουργεί ως ένας διεθνής Οργανισμός, τα μέλη του οποίου ενδιαφέρονται για την προώθηση της ειρήνης, της συμφιλίωσης και της συνεργασίας μεταξύ των Χωρών που εκλέγονται και της Χώρας καταγωγής τους, σε όλα τα επίπεδα.
Το Δίκτυο των αιρετών Κοινοβουλευτικών διαμορφώνει στενή σχέση με το Ελληνικό Κοινοβούλιο, στην ανάπτυξη της οποίας σπουδαίο ρόλο διαδραματίζει η Διακομματική Επιτροπή Αποδήμου Ελληνισμού. Υπάρχουν, όμως, ακόμη, πολλά θέματα, τα οποία αναμένουν τελικές λύσεις και διευθετήσεις και πρέπει να αναζητηθεί η συνισταμένη των συγκεκριμένων δομών και σχέσεων.
Ο παριστάμενος Υφυπουργός, επεσήμανε, ότι το αναθεωρηθέν Σύνταγμα σηματοδοτεί σημαντικές μεταρρυθμίσεις στις σχέσεις της Πολιτείας και του Ελληνικού Λαού με την εκτός συνόρων ελληνική πραγματικότητα και υπάρχει συνταγματική παρότρυνση για την αναβάθμιση των σχέσεων με το Συμβούλιο Αποδήμου Ελληνισμού και τα Δίκτυά του.
Τόνισε, επίσης, ότι πρέπει να προσδιορισθεί ο χαρακτήρας και η θεσμική θέση της Συνέλευσης της Παγκόσμιας Κοινοβουλευτικής ΄Ενωσης σε σχέση με το Εθνικό Κοινοβούλιο και τη Διακομματική Επιτροπή και να μελετηθούν τα αντίστοιχα ευρωπαϊκά πρότυπα.
Τέλος, υπεστήριξε ότι η Επιτροπή, εν ομοφωνία, πρέπει να καταθέσει πρόταση για την υλοποίηση του θεσμού της επιστολικής ψήφου, κατά τα οριζόμενα από το νέο Σύνταγμα. 
Ο παριστάμενος Α' Αντιπρόεδρος της Βουλής, κ. Παναγιώτης Σγουρίδης, ανέφερε ότι έχει προτείνει συντονισμό διαδικασιών, ώστε η Συνέλευση της Παγκόσμιας Κοινοβουλευτικής ΄Ενωσης του Ελληνισμού να συμπέσει με τη Γενική Συνέλευση του Συμβουλίου Απόδημου Ελληνισμού.
Ο Πρόεδρος της Επιτροπής, συνοψίζοντας και τις θέσεις των μελών της, κατέληξε ότι, αφού εξαντληθεί το ζήτημα στο επίπεδο της ανταλλαγής των απόψεων, θα γίνει επεξεργασία προτάσεων επί τη βάσει και της ευρωπαϊκής εμπειρίας στα θέματα αυτά υπό την καθοδήγηση πάντοτε και την έγκριση του Προέδρου της Βουλής και με τη συνδρομή των ειδικών συμβούλων του.
15. Συνεδρίαση της 7ης Ιουνίου 2001
Θέματα ημερήσιας διάταξης:
α. Απολογισμός έργου και συζήτηση επί του σχεδίου ΄Εκθεσης της Επιτροπής.
β. Συζήτηση επί των προτάσεων της αρμόδιας Υποεπιτροπής, σχετικά με την οργάνωση περιοδείας στις Παρευξείνιες Χώρες.
Στη συνεδρίαση είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Αποδήμου Ελληνισμού, κ. Δημήτριος Δόλλης.
Κατά τη συζήτηση, τονίσθηκε ότι το πρόγραμμα της επίσκεψης στις Παρευξείνια Ζώνη πρέπει να περιλάβει τουλάχιστον πέντε Χώρες και είναι επιθυμητή η συμμετοχή όλων των μελών της Επιτροπής.
Το Υπουργείο Εξωτερικών θα αναλάβει την πραγματοποίηση επαφών με κυβερνητικά στελέχη των Χωρών αυτών, οι οποίες θα έπονται των συναντήσεων με τις Ομοσπονδίες των Ομογενών.
Βασικός στόχος θεωρείται η επιτόπια εξέταση των προβλημάτων και μάλιστα μετά τις αλλαγές που έχουν επέλθει, λόγω των μεταβολών στον πολιτικό χάρτη της περιοχής. 
Απαραίτητη θεωρείται, επίσης, η μετάβαση σε πόλεις, τα Πανεπιστήμια των οποίων διαθέτουν Έδρες Ελληνικών Σπουδών. 
Κατά τη συζήτηση υπογραμμίσθηκε ότι η Μητρόπολη πρέπει να γνωρίζει, τί ζητά η ίδια από τον ελληνικό κόσμο της Παρευξείνιας Ζώνης και να διατυπώσει συγκεκριμένες προτάσεις.
Υπογραμμίσθηκε, ακόμη, ότι μιας τέτοιας σημασίας επίσκεψη πρέπει να διέπεται από προσανατολισμό και στρατηγική, με βασικό ερώτημα, εάν ο Ελληνισμός πρέπει να παραμείνει και να ανθίσει στις εκεί εστίες του, ενώ θα παραμένει, παράλληλα, ισχυρό το δικαίωμα των Ομογενών να έλθουν στην Ελλάδα, εφ΄ όσον το επιθυμούν. Ελέχθη, ακόμη, ότι είναι απαραίτητο η Επιτροπή να διαμορφώσει ολοκληρωμένη εικόνα και να επιδιώξει την υλοποίηση των στόχων, που θα τεθούν, με ανάλογες παρεμβάσεις προς την Κυβέρνηση. 
Τονίσθηκε ότι τα μέλη της Επιτροπής πρέπει να συνοδεύονται από στελέχη Υπουργείων και να έλθουν σε επαφή με τον αναδυόμενο επιχειρηματικό κόσμο των περιοχών αυτών και άλλους Φορείς, πέραν των συναντήσεών τους με τους εκπροσώπους των Ομοσπονδιών και των Τοπικών Κοινοτήτων.
Κρίθηκε αναγκαίο, για την οικονομική επιβίωση των Ομογενών, να δοθεί η δυνατότητα εργασίας στη Χώρα μας, αλλά και να συνδράμει η Ελληνική Πολιτεία την επαγγελματική τους ανάπτυξη στις εστίες, όπου διαμένουν. 
Επισημάνθηκε ότι το έργο της Επιτροπής θα διευκολύνει ένα οργανωτικό σχήμα συναντήσεων, που θα της επιτρέπει αυτονομία κινήσεων.
Θεωρήθηκε, επίσης, χρήσιμη μια εκ των προτέρων καταγραφή και επεξεργασία των προβλημάτων και στενή συνεργασία με υπηρεσιακούς παράγοντες των αρμοδίων Υπουργείων. 
Η Επιτροπή εξουσιοδότησε το Προεδρείο να έλθει σε συνεννόηση με την Κυβέρνηση για να προσδιορισθεί η κατάλληλη ημερομηνία, η οποία θα επιτρέπει και την καλή προετοιμασία της αποστολής.
16. Συνεδρίαση της 13ης Ιουνίου 2001
Θέματα ημερήσιας διάταξης:
α. Ενημέρωση από τον Μητροπολίτη Τορόντο κ. Σωτήριο, Υπέρτιμο και ΄Εξαρχο παντός Καναδά. 
β. Ενημέρωση για το πρόγραμμα "Οικουμενικός Ελληνισμός". 
γ. Έγκριση της ΄Εκθεσης της Επιτροπής.
Στη συνεδρίαση είχαν κληθεί να παραστούν ο Υφυπουργός Εξωτερικών, κ. Γρηγόριος Νιώτης και ο Γενικός Γραμματέας Αποδήμου Ελληνισμού κ. Δημήτριος Δόλλης.
Κατά τη συνεδρίαση αυτή, προ ημερησίας διατάξεως, ο Πρόεδρος της Επιτροπής ανεκοίνωσε στα μέλη της ότι πραγματοποιήθηκε συνάντηση με τον Υφυπουργό Εξωτερικών, κ. Γρηγόριο Νιώτη, σχετικά με την περιοδεία στην Παρευξείνια Ζώνη, κατά την οποία εξετάσθηκαν όλες οι παράμετροι της αποστολής και εκτιμήθηκε ότι χρειάζεται μεγαλύτερος χρόνος προετοιμασίας. Κατόπιν αυτού ο προγραμματισμός μετατίθεται, αντί του Ιουλίου, περίπου για τις αρχές Οκτωβρίου του τρέχοντος έτους. 
Αποφασίσθηκε, επίσης, λόγω των μεγάλων αποστάσεων που πρέπει να διανυθούν, να διοργανωθούν, αντί της μιας, δύο περιοδείες, ώστε να υπάρχει ο αναγκαίος χρόνος διαβουλεύσεων και συζητήσεων με τους Ομογενείς. Η πρώτη θα πραγματοποιηθεί στα σημεία μεγάλης πυκνότητας του Ελληνισμού, όπως η Ουκρανία και η δεύτερη στις ασθενείς ζώνες παρουσίας των Ελλήνων, όπως το Ουζμπεκιστάν και η Γεωργία. 
Τα μέλη της Επιτροπής συνεφώνησαν ότι η Επιτροπή πρέπει να δραστηριοποιηθεί στο έπακρο και να προετοιμάσει μέχρι τον Οκτώβριο λεπτομερές πρόγραμμα της περιοδείας, η οποία θεωρείται ιδιαίτερα σημαντική και χρήσιμη. Η αρμόδια τριμελής Υποεπιτροπή, που έχει συγκροτηθεί για το ζήτημα αυτό, συνεπικουρούμενη και από το Προεδρείο, θα ευρίσκεται σε διαρκή εγρήγορση και επικοινωνία με τα· λοιπά μέλη της Επιτροπής, ώστε να καταρτισθεί, σε όλες τις λεπτομέρειές του, πρόγραμμα, πλήρες από κάθε άποψη. 

III. ΚΩΔΙΚΟΠΟΙΗΣΗ ΘΕΜΑΤΩΝ ΚΑΙ ΣΥΓΚΡΟΤΗΣΗ ΥΠΟΕΠΙΤΡΟΠΩΝ
Σύμφωνα με ομόφωνη απόφαση της Επιτροπής, συγκροτήθηκαν ένδεκα (11) Υποεπιτροπές, με αντικείμενο τη μελέτη και επεξεργασία συγκεκριμένων θεμάτων και την υποβολή σχετικών εισηγήσεων. Στις Υποεπιτροπές μετέχουν οι Βουλευτές, που αναφέρονται κατωτέρω, ενώ για τον Βουλευτή - Μέλος της Επιτροπής που προέρχεται από το Κ.Κ.Ε. εξασφαλίζεται η δυνατότητα συμμετοχής σε όλες τις Υποεπιτροπές, σύμφωνα με την επιθυμία του ιδίου.
Η σύνθεση και το αντικείμενο των εργασιών των Υποεπιτροπών έχει ως ακολούθως:
1 ) ΘΕΣΜΙΚΑ ΔΙΚΤΥΑ
Χαϊτίδης Ευγένιος
Γκατζής Νικόλαος
2) ΝΟΜΟΠΑΡΑΣΚΕΥΑΣΤΙΚΗ
Λυμπερακίδης Λεωνίδας 
Γκατζής Νικόλαος
3) ΠΑΙΔΕΙΑ ΟΜΟΓΕΝΩΝ
Χαϊτίδης Ευγένιος 
Τρυφωνίδης Γεώργιος
Κίρκος Γεώργιος
Λεβογιάννης Νικόλαος
Κουρουμπλής Παναγιώτης
Γκατζής Νικόλαος
4) ΠΟΛΙΤΙΣΜΟΣ - ΕΔΡΕΣ ΕΛΛΗΝΙΚΩΝ ΣΠΟΥΔΩΝ - ΑΘΛΗΤΙΣΜΟΣ
Πάππας Βασίλειος 
Παπούλιας Κάρολος
Λιάνης Γεώργιος
Δαμανάκη Μαρία
Βασιλακάκης Βασίλειος
Παπαδόπουλος Σταύρος
Γιαννάκης Ιωάννης
Γκατζής Νικόλαος
5) ΝΕΟΛΑΙΑ ΑΠΟΔΗΜΟΥ ΕΛΛΗΝΙΣΜΟΥ
Σκανδαλάκης Παναγιώτης 
Ματζαπετάκης Στυλιανός
Στρατάκης Εμμανουήλ
Λεβογιάννης Νικόλαος
Γκατζής Νικόλαος

6) ΓΥΝΑΙΚΕΣ ΑΠΟΔΗΜΟΥ ΕΛΛΗΝΙΣΜΟΥ
Αλαμπάνος Δημήτριος 
Ζήση Ροδούλα
Φουντουκίδου Παρθένα
Γκατζής Νικόλαος
7) ΔΙΑΚΟΙΝΟΒΟΥΛΕΥΤΙΚΗ ΕΝΩΣΗ ΟΜΟΓΕΝΩΝ
Ματζαπετάκης Στυλιανός 
Σκανδαλάκης Παναγιώτης
Γιαννάκης Ιωάννης
Παπαθεμελής Στυλιανός
Κουρουμπλής Παναγιώτης
Σφυρίου Κοσμάς
Γκατζής Νικόλαος
8) ΟΡΘΟΔΟΞΙΑ - ΠΑΤΡΙΑΡΧΕΙΑ ΚΑΙ ΑΡΧΙΕΠΙΣΚΟΠΕΣ ΕΞΩΤΕΡΙΚΟΥ
Καλαντζής Γεώργιος 
Λιάνης Γεώργιος
Δαμανάκη Μαρία
Παπαθεμελής Στυλιανός
Ματζαπετάκης Στυλιανός
Παπαδόπουλος Σταύρος
Δημοσχάκης Θεοφάνης
Καρασμάνης Γεώργιος
Λεονταρίδης Θεόφιλος
Γκατζής Νικόλαος
9) ΟΙΚΟΝΟΜΙΑ ΚΑΙ ΕΠΕΝΔΥΣΕΙΣ ΑΠΟΔΗΜΟΥ ΕΛΛΗΝΙΣΜΟΥ
Καλαντζής Γεώργιος 
Κίρκος Γεώργιος
Παπούλιας Κάρολος
Αλαμπάνος Δημήτριος
Ζαμπουνίδης Νικόλαος
Ζήση Ροδούλα
Στρατάκης Εμμανουήλ
Δημοσχάκης θεοφάνης
Καρασμάνης Γεώργιος
Σφυρίου Κοσμάς
Γκατζής Νικόλαος
10) ΓΕΝΙΚΗ ΓΡΑΜΜΑΤΕΙΑ - Σ.Α.Ε.
Πάππας Βασίλειος 
Τρυφωνίδης Γεώργιος
Βασιλακάκης Βασίλειος
Γερανίδης Βασίλειος
Στρατάκης Εμμανουήλ
Γκατζής Νικόλαος
11) ΠΑΛΙΝΝΟΣΤΟΥΝΤΕΣ ΚΑΙ ΟΜΟΓΕΝΕΙΣ ΣΤΗΝ ΤΕΩΣ Ε.Σ.Σ.Δ.
Ψωμιάδης Παναγιώτης 
Ζαμπουνίδης Νικόλαος
Φουντουκίδου Παρθένα
Λυμπερακίδης Λεωνίδας
Γερανίδης Βασίλειος
Λεονταρίδης Θεόφιλος
Γκατζής Νικόλαος
IV. ΔΙΑΠΙΣΤΩΣΕΙΣ ΚΑΙ ΠΡΟΤΑΣΕΙΣ ΤΗΣ ΕΠΙΤΡΟΠΗΣ
A. Οικουμενικός Ελληνισμός- Κατευθυντήρια θέση
Η Ειδική Μόνιμη Επιτροπή Αποδήμου Ελληνισμού πιστεύει ότι η σύγχρονη διεθνής συγκυρία διαμορφώνεται γύρω από δύο άξονες, δηλαδή, την παγκοσμιοποίηση και τις εθνικές αναδιπλώσεις. Οι διασπορές των εθνών, στα πλαίσια αυτής της πραγματικότητας, αποκτούν διττό ρόλο, μέσω της αφομοίωσης ή ενσωμάτωσής τους στις χώρες μόνιμης διαμονής, αλλά και μέσω των σχέσεων που διατηρούν με τις χώρες καταγωγής τους. 
Ο Οικουμενικός Ελληνισμός που αριθμεί 17.000.000 και είναι διάσπαρτος σε περισσότερες από 140 χώρες-νέες πατρίδες στον κόσμο, είναι μια οντότητα που δίνει στο έθνος μας μια παγκόσμια διάσταση και χρειάζεται, να αντιμετωπιστεί υπό το πρίσμα που παρέχουν τα νέα δεδομένα. Η πολιτική "διαχείρισης" του παγκόσμιου αυτού ανθρώπινου δικτύου μπορεί να είναι προς αμοιβαίο όφελος όλων των ενδιαφερομένων, δηλαδή, της Ελληνικής Πολιτείας, των Αποδήμων και των ελληνικής καταγωγής κατοίκων του εξωτερικού, καθώς και των χωρών μόνιμης διαμονής της ελληνικής διασποράς. 
Προϋπόθεση για τη χάραξη αυτής της στρατηγικής είναι ο προσδιορισμός των πεδίων δράσης που προσφέρονται για την επίτευξη του στόχου, σε αναφορά με τους στρατηγικούς στόχους του εγχειρήματος. Ο πολιτισμός, η οικονομία και η πολιτική συνιστούν τα κατ' εξοχήν πεδία, όπου μπορεί να κινηθεί η στρατηγική αυτή.
Σημαντικοί τομείς της εθνικής μας δράσης, όπως για παράδειγμα η διεξαγωγή της Ολυμπιάδας του 2004, οι σχέσεις της Ελλάδας με την Ευρωπαϊκή Ένωση, τις ΗΠΑ ή άλλες χώρες γεωστρατηγικού ενδιαφέροντος περνούν μέσα από την αναβάθμιση και την ενίσχυση της σχέσης της Ελλάδας με τους Έλληνες του κόσμου.
Στόχοι μιας εθνικής στρατηγικής για τον Απόδημο Ελληνισμό
- Η διατήρηση της πολιτισμικής του ταυτότητας στις χώρες μόνιμης διαμονής του.
- Η δημιουργία ενός ευέλικτου και αποτελεσματικού συστήματος ελληνικής παιδείας στο εξωτερικό, που θα αξιοποιεί και θα εμπλουτίζει το διπλό πολιτισμικό κεφάλαιο των Ελλήνων της διασποράς, ικανοποιώντας την ανάγκη τους να έρθουν σε ουσιαστικότερη και συστηματικότερη επαφή με την ελληνική γλώσσα και τον ελληνικό πολιτισμό.
- Η βελτίωση των όρων διαβίωσης των ελληνικής καταγωγής κατοίκων του εξωτερικού στις χώρες μόνιμης διαμονής τους.
- Η συνεχής ενημέρωσή τους για την οικονομική κατάσταση, τη διεθνή παρουσία και τα εθνικά συμφέροντα της Ελλάδας.
- Η ανάπτυξη του φιλελληνισμού ανά τον κόσμο και κυρίως στις μεγάλες εστίες των Αποδήμων και των στρατηγικών κέντρων του κόσμου.
Τακτική θέση
Σημείο αναφοράς της σχέσης της Ελλάδας με τους Απόδημους αποτελούν οι συλλογικοί φορείς ενιαίας εκπροσώπησης - συνάντησης-δράσης, που αναφέρονται στην εθνική μνήμη και στον ελληνικό πολιτισμό, διατηρώντας ταυτόχρονα ισχυρή διασύνδεση και δράση στις χώρες μόνιμης διαμονής (Κοινότητες, επαγγελματικές ενώσεις, εθνικοτοπικές οργανώσεις, θεσμοί πολιτικής και κοινωνικής εκπροσώπησης, Μ.Μ.Ε., κ.α.). 
Αυτό επιχειρείται, αναγνωρίζοντας, με σεβασμό και ευαισθησία, το γεγονός ότι οι ελληνικής καταγωγής πολίτες του κόσμου έχουν διαπολιτισμικές ταυτότητες, διαμένουν σε πολλές και διαφορετικές χώρες, έχουν διπλή ιθαγένεια και διαθέτουν ένα ανθρωπιστικό πολιτισμό με παρελθόν, παρόν και μέλλον, που χαίρει καθολικής αναγνώρισης και σεβασμού. Σ' αυτή την ουσιαστική σχέση μπορούν να συμμετέχουν οι ελληνικής καταγωγής κάτοικοι του εξωτερικού, καθώς επίσης και όσοι μετέχουν ελληνικής παιδείας και διακατέχονται από φιλελληνικά αισθήματα. 

Φορείς Σχεδιασμού και Υλοποίησης της Πολιτικής
για τον Απόδημο Ελληνισμό
- Η Ειδική Μόνιμη Επιτροπή Απόδημου Ελληνισμού του Ελληνικού Κοινοβουλίου.
- Τα ήδη εμπλεκόμενα συναρμόδια Υπουργεία (Υπουργείο Εξωτερικών μέσω της Γενικής Γραμματείας Απόδημου Ελληνισμού και των αρμόδιων διευθύνσεων, Υπουργείο Εθνικής Παιδείας και Θρησκευμάτων, Υπουργείο Πολιτισμού, Υπουργείο Εσωτερικών, Δημόσιας Τάξης και Αποκέντρωσης και Υπουργείο Τύπου).
- Το θεσμοθετημένο παγκόσμιο και συμβουλευτικό όργανο αυτοοργάνωσης των Αποδήμων, το Συμβούλιο Απόδημου Ελληνισμού (Σ.Α.Ε.) και τα Δίκτυά του (Επιχειρηματιών, Νεολαίας, Γυναικών, Επιστημόνων, Καλλιτεχνών).
- Η Τοπική και Νομαρχιακή Αυτοδιοίκηση, η Κεντρική Ένωση Δήμων και Κοινοτήτων Ελλάδας (Κ.Ε.Δ.Κ.Ε.) και η Ένωση Νομαρχιακών Αυτοδιοικήσεων Ελλάδας (Ε.Ν.Α.Ε.).
- Το Ίδρυμα Ελληνικού Πολιτισμού.
- Το Κέντρο Μελέτης και Ανάπτυξης του Ελληνισμού της Μαύρης Θάλασσας.
- Το Οικουμενικό Πατριαρχείο και τα Τοπικά Πατριαρχεία.
- Η Εκκλησία της Ελλάδας.
- Η Παγκόσμια Διακοινοβουλευτική ΄Ενωση του Ελληνισμού.
- Η Παγκόσμια Συνέλευση του Ελληνισμού (Π.Σ.Ε.).
- Μη Κυβερνητικές Οργανώσεις.
- ΄Αλλοι συλλογικοί Φορείς.
Θεματικοί άξονες δράσης
Για την υλοποίηση των στόχων της Ελληνικής Πολιτείας, σε σχέση με τους ΄Ελληνες Ομογενείς, η Ειδική Μόνιμη Επιτροπή της Βουλής των Ελλήνων για τον Απόδημο Ελληνισμό προέκρινε τους παρακάτω θεματικούς άξονες δράσης για την Α΄ Σύνοδο της Ι' Βουλευτικής Περιόδου.
B. Εκπαίδευση - ΄Εδρες Ελληνικών Σπουδών
Το πρόβλημα της εκπαίδευσης των Ομογενών είναι από εκείνα που συζητήθηκαν σε μεγάλη έκταση και σε όλες σχεδόν τις συνεδριάσεις της Επιτροπής. Κλήθηκαν επανειλημμένα για ακρόαση εκπρόσωποι όλων των εμπλεκομένων Φορέων (Υπουργείο Παιδείας, Γενική Γραμματεία Απόδημου Ελληνισμού, Ανώτατα Εκπαιδευτικά Ιδρύματα, Συμβούλιο Αποδήμου Ελληνισμού, Ομογενειακές Οργανώσεις κ.λ.π.).
Από τις συζητήσεις αναδείχθηκε το σημαντικότατο αυτό θέμα σε όλη του την έκταση και για όλες τις χώρες, όπου υπάρχουν Έλληνες.
Ιδιαίτερο ενδιαφέρον επέδειξε η Επιτροπή για το πρόγραμμα "Παιδεία Ομογενών" που έχει αναλάβει το Πανεπιστήμιο Κρήτης, υπό τον Καθηγητή κ. Μιχάλη Δαμανάκη. 
To πρόγραμμα αυτό χρηματοδοτείται από το Υπουργείο Παιδείας και την Ευρωπαϊκή ΄Ενωση στα πλαίσια του Β' Κοινοτικού Πλαισίου Στήριξης και διαθέτει τρεις κύριους άξονες.
Ο πρώτος άξονας αναφέρεται σε προγράμματα σπουδών και παραγωγή διδακτικού υλικού και ο δεύτερος στην επιμόρφωση των εκπαιδευτικών και σε εκπαιδευτικά προγράμματα για ομογενείς μαθητές.
Ο τρίτος άξονας στοχεύει στη δημιουργία βάσεων δεδομένων με τη χρήση των νέων τεχνολογιών και ιδιαίτερα των Διαδικτύου.
Η Επιτροπή έχει εκφέρει γνώμη για την πορεία υλοποίησης και ολοκλήρωσης αυτού του προγράμματος και για τις αρνητικές κριτικές που ασκούνται από πολλούς εκπαιδευτικούς Φορείς της Ομογένειας στο εξωτερικό.
Το πρόβλημα της εκπαίδευσης των Ομογενών στις Χώρες της τέως Σοβιετικής Ένωσης περιλαμβανόταν, σχεδόν σε μόνιμη βάση, στα ενδιαφέροντα της Επιτροπής.
Οι επισημάνσεις της Επιτροπής
1. Παρά το έργο που έχει συντελεστεί εκεί από το 1990 και μετά, τα προβλήματα είναι πολλά και ο χρόνος κινείται εναντίον μας.
2. ΄Εχει τονισθεί η ανάγκη ενίσχυσης των Εδρών των Νεοελληνικών Σπουδών στα Πανεπιστήμια του Εξωτερικού και ιδιαίτερα των χωρών της τέως Σοβιετικής Ένωσης.
3. Η προσπάθεια αυτή συνδυάζεται και με την επιδίωξη να δημιουργηθούν προϋποθέσεις ανάδειξης δασκάλων ελληνικής γλώσσας από τον χώρο των Ομογενών, γιατί μόνο, κατ' αυτόν τον τρόπο, εκτιμάται ότι είναι εφικτή η άμεση και ουσιαστική κάλυψη των αναγκών.
4. Ο μοναδικός Συντονιστής Εκπαίδευσης δεν επαρκεί για την κάλυψη των αναγκών σε ολόκληρη την τέως Σοβιετική ΄Ενωση και πρέπει να δημιουργηθούν και νέες θέσεις Συντονιστών.
5. Ο αριθμός των αποσπασμένων δασκάλων στις χώρες αυτές από την Ελλάδα θεωρείται μικρός και πρέπει να αυξηθεί.
6. Είναι αναγκαίο να ενισχυθούν τα Προγράμματα Φιλοξενίας στην Ελλάδα φοιτητών και μαθητών από τις Χώρες αυτές, που χαρακτηρίζονται μείζονος σημασίας για τη Χώρα μας και τους Απόδημους Ομογενείς.
7. Είναι αναγκαία η διάδοση όσο το δυνατό ευρύτερα της ελληνόγλωσσης εκπαίδευσης και του ελληνικού πολιτισμού στις περιοχές αυτές.
Σε ό,τι αφορά την εκπαίδευση Ελληνοπαίδων στην Αμερική, το θέμα έχει θιγεί, επανειλημμένα, στις συνεδριάσεις της Επιτροπής. Έχουν γίνει δυσάρεστες διαπιστώσεις και έχει εκφρασθεί έντονη ανησυχία, επειδή η ελληνική γλώσσα χάνει συνεχώς έδαφος στους Έλληνες της εκεί Διασποράς.
Eπιβάλλεται στενή συνεργασία της Αρχιεπισκοπής Βορείου και Νοτίου Αμερικής και του Υπουργείου Παιδείας για την από κοινού αντιμετώπιση του προβλήματος, το οποίο, κυρίως, έγκειται στο γεγονός ότι το επίπεδο της παρεχόμενης εκπαίδευσης στα σχολεία της Εκκλησίας είναι πολύ χαμηλό, αλλά και στη ραγδαία μείωση του αριθμού των μαθητών, που φοιτούν στα συγκεκριμένα σχολεία.
Κοινή διαπίστωση των μελών της Επιτροπής είναι ότι, αν το πρόβλημα δεν αντιμετωπισθεί στο αμέσως προσεχές διάστημα, η ελληνική γλώσσα θα χάνει συνεχώς τα ερείσματά της,
Επιβάλλεται η λήψη μέτρων για την αναβάθμιση του μορφωτικού επιπέδου των δασκάλων ελληνικής γλώσσας, την ανάδειξη ομογενών δασκάλων, οι οποίοι θα έχουν τις απαιτούμενες σπουδές και την απόσπαση εκπαιδευτικών από την Ελλάδα, διότι, κατά ποσοστό 60%, οι δάσκαλοι της ελληνικής γλώσσας στις Ηνωμένες Πολιτείες της Αμερικής δεν διαθέτουν πανεπιστημιακό πτυχίο, ούτε στοιχειώδη επιμόρφωση.
Η μεταρρύθμιση στο εκπαιδευτικό μοντέλο των αμιγών ελληνικών σχολείων στο εξωτερικό και ιδιαίτερα στη Δυτική Ευρώπη είναι επιβεβλημένη, καθότι το σύστημα αυτό θεωρείται ότι έχει αποτύχει.
Κοινή αντίληψη της Επιτροπής είναι η προώθηση των δίγλωσσων σχολείων σταδιακά και σε συνεννόηση με τους Ομογενειακούς Φορείς και τις Κυβερνήσεις των Χωρών διαμονής.
Η εκπαιδευτική πολιτική για τους Έλληνες της Διασποράς πρέπει να στηρίζεται στην αρχή της μετάδοσης μηνυμάτων για την ελληνική ταυτότητα και τον ελληνικό πολιτισμό, με τρόπο σύγχρονο, όπως, π.χ., με την αλλαγή της μεθόδου διδασκαλίας της ελληνικής γλώσσας, η οποία προηγουμένως εδιδάσκετο ως μητρική, ενώ σήμερα διδάσκεται ως δεύτερη, ενίοτε δε και ως ξένη γλώσσα.
Η κατεύθυνση αυτή σημαίνει και παραγωγή νέου διδακτικού υλικού, που θα υποστηρίζει τη συγκεκριμένη μέθοδο.
Η αξιολόγηση των διαφόρων μοντέλων παροχής ελληνόγλωσσης εκπαίδευσης στο εξωτερικό, τα οποία έχουν αναπτυχθεί για ιστορικούς λόγους, πρέπει να γίνει και σε συνάρτηση με τις συνθήκες που επικρατούν κατά τόπους, αλλά και με την εκπαιδευτική πολιτική των κρατών, όπου διαμένουν οι Απόδημοι. 
Εκτιμάται ότι, υπό τις σημερινές συνθήκες, το καλύτερο μοντέλο που εφαρμόζεται θεωρείται το δίγλωσσο σχολείο. Στο σχήμα αυτό αντιδρούν, σε πολλές περιπτώσεις, οι Ομογενείς και για το λόγο αυτό δεν έχει αποδώσει τα αναμενόμενα αποτελέσματα.
Επίσης πολλά θετικά στοιχεία διαθέτουν και τα μοντέλα α) του ενταγμένου ελληνικού σχολείου, των τμημάτων, δηλαδή, διδασκαλίας μητρικής γλώσσας, που χρηματοδοτούνται είτε από τις Χώρες υποδοχής, είτε από την Ελλάδα και β) τα λεγόμενα Τμήματα Μητρικής Γλώσσας της Εκκλησίας ή των Κοινοτήτων ή άλλων Ομογενειακών Φορέων.
Μέσα εφαρμογής της εκπαιδευτικής πολιτικής για τους Αποδήμους
- Αύξηση των διαθέσιμων κονδυλίων για την ενίσχυση εκπαιδευτικών πρωτοβουλιών στην Ελλάδα και στο εξωτερικό που στοχεύουν στην επέκταση και στην αναβάθμιση της ελληνομάθειας στην πρωτοβάθμια, δευτεροβάθμια και τριτοβάθμια εκπαίδευση.
- Επέκταση του θεσμού του δίγλωσσου σχολείου ως του πλέον κατάλληλου εκπαιδευτικού μοντέλου ελληνόγλωσσης παιδείας, σε κέντρα του Απόδημου Ελληνισμού, όπου υπάρχει ικανός αριθμός μαθητών ελληνικής καταγωγής. Το δίγλωσσο σχολείο του εξωτερικού αποτελεί κεντρική εκπαιδευτική και πολιτική επιλογή, εφ' όσον προάγει τη δίγλωσση και διαπολιτισμική παιδεία, δημιουργεί εστίες φιλελληνισμού στις ευρύτερες κοινωνίες και μπορεί να υποστηριχθεί και ως θεσμός από τις Αρχές των χωρών μόνιμης διαμονής των Ελλήνων ομογενών.
- Αύξηση του αριθμού των Συντονιστών Εκπαίδευσης στις χώρες μόνιμης διαμονής των Αποδήμων και ιδιαίτερα στις χώρες της τέως Σοβιετικής ' Ενωσης.
- Πρόσληψη προσοντούχου επιτόπιου προσωπικού, που γνωρίζει καλύτερα τις εκπαιδευτικές και πολιτισμικές ιδιαιτερότητες των χωρών μόνιμης διαμονής των Αποδήμων.
- Καλύτερη επιμόρφωση των Ελλήνων εκπαιδευτικών που αποστέλλονται να διδάξουν στα ελληνικά σχολεία του εξωτερικού.
- Αύξηση του αριθμού των επιμορφωτικών σεμιναρίων για τους εκπαιδευτικούς που διδάσκουν ελληνικά στις χώρες μόνιμης διαμονής των Αποδήμων (ιδιαίτερα για τους αυτοδίδακτους εκπαιδευτικούς των χωρών της τέως Σοβιετικής ΄Ενωσης).
- Υποστήριξη και επέκταση προγραμμάτων ελληνομάθειας, με χρησιμοποίηση των δυνατοτήτων που παρέχει η νέα τεχνολογία (τηλεματική, Ιnternet κ.λπ.).
- Αποστολή εκπαιδευτικού υλικού.
- Ίδρυση Ελληνικών Βιβλιοθηκών.
- Επέκταση των προγραμμάτων ανταλλαγής και εκπαιδευτικής φιλοξενίας μαθητών, φοιτητών, εκπαιδευτικών και πανεπιστημιακών, στα οποία συμμετέχει, μέχρι σήμερα, κυρίως το κεντρικό κράτος -η Γενική Γραμματεία Απόδημου Ελληνισμού φιλοξένησε περισσότερα από 35.000 παιδιά Αποδήμων- και μεγαλύτερη συμμετοχή της Τοπικής και Νομαρχιακής Αυτοδιοίκησης, των Τριτοβάθμιων Εκπαιδευτικών Ιδρυμάτων και άλλων Φορέων.
- ΄Αμεση εφαρμογή όλων των διατάξεων του ν. 2413/96 για το σκοπό, τις μορφές και τα μέσα στήριξης της ελληνικής παιδείας στο εξωτερικό.
- Ενίσχυση ερευνητικών προγραμμάτων και επιστημονικών συνεδρίων των Εδρών και Τμημάτων Ελληνικών Σπουδών των Ανώτατων Εκπαιδευτικών Ιδρυμάτων του εξωτερικού.
- ΄Ενταξη των Ελληνικών Σπουδών του εξωτερικού και σε κύκλους ευρύτερου γνωστικού ενδιαφέροντος (π.χ. Ευρωπαϊκές Σπουδές κ.α.).
- Παροχή υποτροφιών.

Η Ειδική Μόνιμη Επιτροπή της Βουλής των Ελλήνων για τον Απόδημο Ελληνισμό θεωρεί ότι οι πρωτοβουλίες υποστήριξης και προώθησης της Ελληνομάθειας στο εξωτερικό και ιδιαίτερα στις χώρες της τέως Σοβιετικής ΄Ενωσης δεν συγκροτούν μια ολοκληρωμένη και αξιόπιστη εκπαιδευτική πρόταση με βάθος χρόνου, που διασφαλίζει τις εκπαιδευτικές προσδοκίες και εκπαιδευτικές ανάγκες των Αποδήμων.
Η Ειδική Μόνιμη Επιτροπή της Βουλής των Ελλήνων για τον Απόδημο Ελληνισμό:
- Καλεί όλους τους συναρμόδιους Φορείς για θέματα Ελληνομάθειας των Αποδήμων σε στενότερη και καλύτερα συντονισμένη συνεργασία.
- Θεωρεί άμεση προτεραιότητα την στελέχωση και πλήρη λειτουργία του Ινστιτούτου Παιδείας Ομογενών και Διαπολιτισμικής Εκπαίδευσης, σύμφωνα με τις διατάξεις του ν. 2413/96.
- Θεωρεί άμεση προτεραιότητα την παραγωγή και μαζική διανομή στα σχολεία της Ομογένειας του εκπαιδευτικού υλικού που έχει προετοιμαστεί στα πλαίσια του προγράμματος "Παιδεία Ομογενών". Για την ολοκλήρωση του προγράμματος υποστηρίζεται η ένταξή του στο Γ' Κοινοτικό Πλαίσιο Στήριξης.
Γ. Διασύνδεση με τους Αποδήμους
Συμβούλιο Αποδήμου Ελληνισμού
Η Ειδική Μόνιμη Επιτροπή Αποδήμου Ελληνισμού υποστηρίζει την εδραίωση των υπαρχόντων θεσμών εκπροσώπησης της αυτοοργανωμένης Ομογένειας (Σ.Α.Ε. και Δίκτυα), μέσα από την καλλιέργεια αμφίδρομης επικοινωνίας με:
- Το κεντρικό Σ.Α.Ε. και τα περιφερειακά Σ.Α.Ε..
- Τους Απόδημους επιχειρηματίες.
- Τους Απόδημους νέους.
- Τους ελληνικής καταγωγής επιστήμονες.
- Τους ανθρώπους του πολιτισμού.
- Τις ομογενείς Ελληνίδες.
Η Ειδική Μόνιμη Επιτροπή της Βουλής Αποδήμου Ελληνισμού προτείνει την αναβάθμιση του ρόλου του Σ.Α.Ε. με:
- Την πρόσληψη Ειδικών Επιστημονικών Συνεργατών.
- Τη δημιουργία Συμβουλευτικών Επιστημονικών Επιτροπών από Πανεπιστημιακούς του Αριστοτελείου Πανεπιστημίου Θεσσαλονίκης και του Πανεπιστημίου Μακεδονίας.
- Την επεξεργασία και τη δρομολόγηση προτάσεων υλοποίησης 31 Δράσεων για τους εξής τομείς: Αθλητικά, Ελληνιάδα, Εκκλησιαστικά και Θρησκευτικά θέματα, Προγράμματα Φιλοξενίας, Δίκτυα, Εκπαιδευτικά, Προβολή, Μέσα Μαζικής Ενημέρωσης, Διαδίκτυο και Συνέδρια.
- Την προσπάθεια απόκτησης οικονομικής αυτοτέλειας με τη δημιουργία Ταμείου Ομογενών.
Η Ειδική Μόνιμη Επιτροπή της Βουλής των Ελλήνων θεωρεί ότι, εν όψει της σύγκλησης της Δ΄ Παγκόσμιας Συνέλευσης του Συμβουλίου Αποδήμου Ελληνισμού στη Θεσσαλονίκη, στο τέλος του χρόνου, το Συμβούλιο Αποδήμου Ελληνισμού και τα Δίκτυά του χρειάζεται:
- Να προχωρήσουν στην άμεση καταγραφή όσον το δυνατόν περισσοτέρων Ομογενών, που δραστηριοποιούνται στους χώρους ευθύνης των Δικτύων.
- Να ενεργοποιηθούν, να ενισχυθούν και να λειτουργήσουν τα Δίκτυα με ένα ενιαίο τρόπο υπό το κεντρικό Συμβούλιο Αποδήμου Ελληνισμού. Η εορταστική εκδήλωση της Βουλής των Ελλήνων, στις 8 Μαρτίου 2001, για την Απόδημη Ελληνίδα μπορεί να υιοθετηθεί μελλοντικά και για την αναγνώριση της ζωής και του έργου άλλων Απόδημων.
- Να υπάρχει καλύτερη πληροφόρηση της Επιτροπής Αποδήμου Ελληνισμού και της Ελληνικής Βουλής για τις δράσεις του Συμβουλίου Αποδήμου Ελληνισμού.
- Να λειτουργήσει το Σ.Α.Ε. πιο κοντά στο πνεύμα του νόμου και του ισχύοντος Προεδρικού Διατάγματος και να αναβαθμίσει τον εισηγητικό προς την Ελληνική Πολιτεία ρόλο του.
Δ. Αθλητισμός - Απόδημος Ελληνισμός και Ολυμπιακοί Αγώνες του 2004
Πρωτεύοντα ρόλο στην καθημερινή ζωή των Αποδήμων (κυρίως της νεολαίας) παίζει η ενεργός συμμετοχή τους στα αθλητικά δρώμενα των χωρών μόνιμης διαμονής τους. Δίνεται έμφαση στην αθλητική διασύνδεση με τους Απόδημους, με τις ακόλουθες επισημάνσεις:
- Υπάρχει πολύ μεγάλο ενδιαφέρον και εθνική υπερηφάνεια όλων των Αποδήμων για την επιτυχή διεξαγωγή των Ολυμπιακών Αγώνων του 2004 
- Χρειάζονται περίπου 60.000 εθελοντές για τους Ολυμπιακούς Αγώνες του 2004, ένας σημαντικός αριθμός των οποίων μπορεί και πρέπει να προέλθει από τους Απόδημους, που ζουν σε χώρες με περισσότερο ανεπτυγμένη εθελοντική παιδεία, έχουν διαπολιτισμικές ευαισθησίες και μιλούν και καταλαβαίνουν καλύτερα τις γλώσσες και τις νοοτροπίες των φιλοξενούμενων αθλητών και επισκεπτών.
Θέση της Ειδικής Μόνιμης Επιτροπής της Βουλής των Ελλήνων για τον Απόδημο Ελληνισμό είναι ότι οι Ολυμπιακοί Αγώνες του 2004 "αγώνες αθλητισμού, πολιτισμού και μέτρου" είναι αγώνες ολόκληρου του ελληνικού έθνους, εντός και εκτός της Ελλάδας.
Η διάθεση των Απόδημων Ελλήνων να ευαισθητοποιήσουν τις κοινωνίες των χωρών μόνιμης διαμονής τους υπέρ των Ολυμπιακών Αγώνων του 2004 και η θέλησή τους να συμμετάσχουν ως εθελοντές είναι δεδομένη.
Η Επιτροπή καλεί την Ελληνική Πολιτεία και την Οργανωτική Επιτροπή του "Αθήνα 2004" να ενσωματώσουν πλήρως στους σχεδιασμούς τους για τον Εθελοντισμό προγράμματα συμμετοχής για ένα σημαντικό αριθμό Αποδήμων.
Ε. Απόδημος Ελληνισμός και Τοπική Αυτοδιοίκηση
Η Ειδική Μόνιμη Επιτροπή της Βουλής των Ελλήνων για τον Απόδημο Ελληνισμό:
- Κρίνει θετικό βήμα την υλοποίηση του Επιχειρησιακού Προγράμματος Δράσης Συμβουλίου Αποδήμου Ελληνισμού -Τοπικής Αυτοδιοίκησης (Κοινή Δράση ΥΠΕΣΔΔΑ - ΥΠΕΞ) και συμπεριλαμβάνει τα εξής επί μέρους προγράμματα για το τρέχον έτος:
1. Οργάνωση
1.1 Ηλεκτρονικό Αρχείο Αποδήμων 
1.2 Τοπικά Γραφεία Αποδήμων
2. Τεχνική Υποδομή 
2.1 Οικισμοί και κτίρια Αποδήμων 
Κατασκηνώσεις - Ξενώνες
Εγκαταστάσεις Ιαματικού Τουρισμού 
2.2 Σπίτι του Απόδημου 
2.3 Αξιοποίηση Κληροδοτημάτων Αποδήμων 
3. Δραστηριότητες
3.1 Πολιτιστικές Δραστηριότητες 
3.2 Κοινωνικές Δραστηριότητες 
(Φιλοξενία 1600 παιδιών και Νέων, κατά τη διάρκεια του καλοκαιριού)
4. Δημοσιότητα
5. Τεχνική Βοήθεια
- Θεωρεί θετική εξέλιξη τα θερινά συνέδρια των Αποδήμων της Νομαρχιακής και Τοπικής Αυτοδιοίκησης που οργανώνονται τα τελευταία χρόνια σε συνεργασία με Ομογενειακές Οργανώσεις.
- Υποστηρίζει και ενθαρρύνει την αδελφοποίηση - υιοθέτηση πόλεων, (σχολείων, πολιτιστικών φορέων, αθλητικών σωματείων κ.α.) της Ελλάδας με πόλεις του εξωτερικού, όπου υπάρχει συγκέντρωση Απόδημων Ελλήνων, με έμφαση στους αδύνατους κρίκους του Ελληνισμού, όπως αυτός της τέως Σοβιετικής ΄Ενωσης. 
ΣΤ. Επικοινωνιακή πολιτική - Δορυφορικά Μ.Μ.Ε.
Η Ειδική Μόνιμη Επιτροπή Αποδήμου Ελληνισμού:
α) Κρίνει αναγκαία την ανάπτυξη και υλοποίηση μιας συνολικής επικοινωνιακής πολιτικής χρησιμοποιώντας και επεκτείνοντας τις δυνατότητες που παρέχουν:
-τα νέα μέσα
-τα ραδιοτηλεοπτικά δορυφορικά προγράμματα
-τα "παραδοσιακά" Μ.Μ.Ε..
β) Θεωρεί ότι είναι ανάγκη να προβάλλονται όσο το δυνατόν πιο συχνά:
-ενημερωτικά
-εκπαιδευτικά
-πολιτιστικά και άλλα προγράμματα 
που προάγουν τον Ελληνισμό της Οικουμένης, αλλά και παρουσιάζουν στην ίδια την Ελλάδα ό,τι καλύτερο έχει να προσφέρει η δημιουργία και η πρωτοβουλία των απανταχού Ελλήνων. 
γ) Χαρακτηρίζει ως απαραίτητη την ενίσχυση των Ομογενειακών Μέσων Μαζικής Επικοινωνίας με τη: 
-συνέχιση
-αναβάθμιση των επιμορφωτικών σεμιναρίων και συνεδρίων της Γενικής Γραμματείας Αποδήμου Ελληνισμού και του Υπουργείου Τύπου για ομογενείς δημοσιογράφους των Ομογενειακών Μέσων Μαζικής Ενημέρωσης και άλλων ξενόγλωσσων Μ.Μ.Ε. της αλλοδαπής. 
δ) Εκτιμά ότι θα έχει θετικά αποτελέσματα η καλλιέργεια και ανάπτυξη της σχέσης με ελληνικής ή μη καταγωγής άτομα ξένων Μ.Μ.Ε. που σχετίζονται επαγγελματικά με την Ελλάδα. 
ε) Ιδιαίτερα για τη Δορυφορική Τηλεόραση, λόγω της μεγάλης εθνικής σημασίας που έχει, ως κεντρική πολιτική προτείνεται:
- Προσπάθεια ίδρυσης ενιαίου φορέα δορυφορικής τηλεόρασης με τη συμμετοχή της ΕΡΤ Α.Ε., ιδιωτικών καναλιών, Φορέων του Δημοσίου και του Σ.Α.Ε., εγχείρημα ανάλογο με τη Γαλλική TV5.
Επειδή η Επιτροπή αντιλαμβάνεται τη δυσκολία του παραπάνω εγχειρήματος, μέχρι αυτό να γίνει δυνατό, προτείνει:
- Την ποιοτική αναβάθμιση του ήδη υπάρχοντος προγράμματος, την επέκταση του δορυφορικού προγράμματος σε όλα τα μήκη και πλάτη της γης, με αύξηση του προϋπολογισμού του δορυφορικού προγράμματος και με προγραμματικές συμβάσεις των Υπουργείων και φορέων του Δημοσίου, αρμοδίων για θέματα Αποδήμων (Υπουργεία Εθνικής Παιδείας, Εξωτερικών, Ανάπτυξης, του Ελληνικού Οργανισμού Τουρισμού κ.α.)
Ζ. Ελληνισμός της τέως Σοβιετικής ΄Ενωσης - Νεοπρόσφυγες
Οι εκατοντάδες χιλιάδες νεοπρόσφυγες Ομογενείς (από της τέως Ε.Σ.Σ.Δ., από την Αλβανία, αλλά και από άλλες χώρες του κόσμου) συνθέτουν ένα αξιόλογο ανθρώπινο δυναμικό για τη Χώρα μας, με υψηλό μορφωτικό επίπεδο, με επαγγελματική κατάρτιση και ειδίκευση.
Θέση της Ειδικής Μόνιμης Επιτροπής Απόδημου Ελληνισμού της Βουλής των Ελλήνων για τους νεοπρόσφυγες Ομογενείς είναι:
- Η έμπρακτη ενθάρρυνση της παραμονής των συμπατριωτών μας στις Χώρες της τέως Σοβιετικής ΄Ενωσης με τη βελτίωση των όρων διαβίωσής τους μέσω μιας συνολικής εκπαιδευτικής, πολιτιστικής και οικονομικής πολιτικής που θα περιλαμβάνει: 
- Προγράμματα βελτίωσης του μορφωτικού επιπέδου των Ομογενών μας.
- Την ίδρυση στις χώρες της τέως Σοβιετικής ΄Ενωσης, όπου διαμένουν Ομογενείς μας, Κέντρων Υγείας από το Σ.Α.Ε., με τη συνδρομή και των Περιφερειακών Συστημάτων Υγείας της Ελλάδας.
- Την υλοποίηση προγραμμάτων ενίσχυσης της επιχειρηματικής πρωτοβουλίας και άλλα.
- Την οικονομική ενίσχυση των Φορέων εκπροσώπησης της Ομογένειας.
- Καθιέρωση του θεσμού της εθνικής βίζας, ώστε να παρέχεται στους Ομογενείς η δυνατότητα απρόσκοπτης περιοδικής εργασίας στην Ελλάδα.
Σε αυτήν την προσπάθεια μπορούν και χρειάζεται να συνδράμουν το κεντρικό Κράτος, η Τοπική και Νομαρχιακή Αυτοδιοίκηση, αλλά και άλλοι δημόσιοι και ιδιωτικοί Φορείς που λειτουργούν στη Χώρα μας.
Θέση της Επιτροπής μας για τους νεοπρόσφυγες Ομογενείς μας στην Ελλάδα είναι:
- Η άμεση και γρήγορη εφαρμογή των διατάξεων των νόμων για τη χορήγηση άδειας εισόδου στην Ελλάδα και για την πιστοποίηση της ιθαγένειάς τους.
- Η γρήγορη στεγαστική τους αποκατάσταση.
- Η γρήγορη ενεργοποίηση του νόμου για οικονομική και γεωργική αποκατάσταση.
- Η άμεση οικονομική ενίσχυση των Συλλόγων Παλιννοστούντων.
- Η ανάπτυξη δομών προώθησης στην απασχόληση και συνοδευτικών υποστηρικτικών υπηρεσιών για τους νεοπρόσφυγες Ομογενείς.
- Η καταπολέμηση της ξενοφοβίας.
- Η προβολή της φυσιογνωμίας του καλλιτεχνικού και επιστημονικού έργου των νεοπροσφύγων Ομογενών.
- Η πλήρης αποδοχή και ενσωμάτωση των νεοπροσφύγων Ομογενών στον οικονομικό, πολιτισμικό και κοινωνικό ιστό της Χώρας μας.
Η. Απόδημοι και Βουλή
Βασικός στόχος της Επιτροπής είναι η ενδυνάμωση των δεσμών του Ελληνικού Λαού και της Εθνικής Αντιπροσωπείας με τον Απόδημο Ελληνισμό.
Στα πλαίσια της αναβάθμισης της σχέσης του Εθνικού Κοινοβουλίου με την Παγκόσμια Διακοινοβουλευτική ΄Ενωση του Ελληνισμού, προτείνεται, με την ευθύνη και την οργανωτική φροντίδα της Ελληνικής Βουλής, να καταρτισθεί ειδική ημερήσια διάταξη εργασιών της Ολομέλειας και να πραγματοποιηθούν τρεις ή πέντε τον αριθμό συνεδριάσεις, στις οποίες θα μετέχουν όλοι οι Έλληνες Κοινοβουλευτικοί, που εκπροσωπούν τον εντός και εκτός συνόρων Ελληνισμό.
Για τη διοργάνωση της συνάντησης αυτής, η οποία θα μπορούσε να χαρακτηρισθεί ως ιστορικής σημασίας για τον Ελληνισμό, διατυπώνονται δύο εναλλακτικές προτάσεις, με βάση πρώτον το ιταλικό πρότυπο, κατά το οποίο η Διακοινοβουλευτική ΄Ενωση Ιταλίας συνεδριάζει με την παρουσία του Προέδρου της Ιταλικής Δημοκρατίας, του Προέδρου της Κυβέρνησης και του Προέδρου της Βουλής και δεύτερο το φιλανδικό σύμφωνα με το οποίο το αντίστοιχο Συμβούλιο Αποδήμων εισηγείται προς την Ολομέλεια της Βουλής τα αιτήματα των Αποδήμων και λαμβάνονται κοινές αποφάσεις. 
Η Επιτροπή θεωρεί ότι η επεξεργασία των σχετικών προτάσεων, επί τη βάσει και της ευρωπαϊκής εμπειρίας στα θέματα αυτά, πρέπει να γίνει υπό την καθοδήγηση και την έγκριση του Προέδρου της Βουλής και με τη συνδρομή των ειδικών συμβούλων του.
Η Επιτροπή στηρίζει την υλοποίηση των στόχων της, στον τομέα αυτό, στη διορατικότητα και το αίσθημα ευθύνης του Προέδρου της Βουλής, κ. Απόστολου Χρ. Κακλαμάνη, ο οποίος, επανειλημμένα, έχει επιδείξει ενδιαφέρον και έχει αναλάβει σημαντικές πρωτοβουλίες για την ενδυνάμωση των συνεκτικών δεσμών μεταξύ της Μητροπολιτικής Ελλάδας και των Αποδήμων.
Τέλος, η Επιτροπή, κατά τη συνεδρίαση της 13ης Ιουνίου 2001, ενέκρινε, ομόφωνα, τους κύριους άξονες αντιμετώπισης όλων των ανωτέρω ζητημάτων, πλην των εισηγήσεων, σχετικά με το Συμβούλιο Αποδήμου Ελληνισμού και τη Δορυφορική Τηλεόραση, οι οποίες έγιναν δεκτές κατά πλειοψηφία, με τη διατύπωση αρνητικής θέσης, εκ μέρους του Βουλευτού του Κ.Κ.Ε., κ. Νικολάου Γκατζή.

Αθήνα, 15 Ιουνίου 2001
Ο ΠΡΟΕΔΡΟΣ ΤΗΣ ΕΠΙΤΡΟΠΗΣ
ΒΑΣΙΛΕΙΟΣ ΓΕΡΑΝΙΔΗΣ
Ο Α' ΑΝΤΙΠΡΟΕΔΡΟΣ Ο Β' ΑΝΤΙΠΡΟΕΔΡΟΣ
ΠΑΝΑΓΙΩΤΗΣ ΣΚΑΝΔΑΛΑΚΗΣ ΝΙΚΟΛΑΟΣ ΓΚΑΤΖΗΣ
Η ΓΡΑΜΜΑΤΕΑΣ
ΜΑΡΙΑ ΔΑΜΑΝΑΚΗ
ΤΑ ΜΕΛΗ
ΔΗΜΗΤΡΙΟΣ ΑΛΑΜΠΑΝΟΣ ΕΜΜΑΝΟΥΗΛ ΣΤΡΑΤΑΚΗΣ
ΒΑΣΙΛΕΙΟΣ ΒΑΣΙΛΑΚΑΚΗΣ ΚΟΣΜΑΣ ΣΦΥΡΙΟΥ
ΙΩΑΝΝΗΣ ΓΙΑΝΝΑΚΗΣ ΘΕΟΦΑΝΗΣ ΔΗΜΟΣΧΑΚΗΣ
ΜΟΣΧΟΣ ΓΙΚΟΝΟΓΛΟΥ ΓΕΩΡΓΙΟΣ ΚΑΛΑΝΤΖΗΣ
ΡΟΔΟΥΛΑ ΖΗΣΗ ΓΕΩΡΓΙΟΣ ΚΑΡΑΣΜΑΝΗΣ
ΝΙΚΟΛΑΟΣ ΖΑΜΠΟΥΝΙΔΗΣ ΘΕΟΦΙΛΟΣ ΛΕΟΝΤΑΡΙΔΗΣ
ΓΕΩΡΓΙΟΣ ΚΙΡΚΟΣ ΛΕΩΝΙΔΑΣ ΛΥΜΠΕΡΑΚΙΔΗΣ
ΠΑΝΑΓΙΩΤΗΣ ΚΟΥΡΟΥΜΠΛΗΣ ΣΤΑΥΡΟΣ ΠΑΠΑΔΟΠΟΥΛΟΣ
ΓΕΩΡΓΙΟΣ ΛΙΑΝΗΣ ΒΑΣΙΛΕΙΟΣ ΠΑΠΠΑΣ
ΝΙΚΟΛΑΟΣ ΛΕΒΟΓΙΑΝΝΗΣ ΓΕΩΡΓΙΟΣ ΤΡΥΦΩΝΙΔΗΣ
ΣΤΥΛΙΑΝΟΣ ΜΑΤΖΑΠΕΤΑΚΗΣ ΠΑΡΘΕΝΑ ΦΟΥΝΤΟΥΚΙΔΟΥ
ΣΤΥΛΙΑΝΟΣ ΠΑΠΑΘΕΜΕΛΗΣ ΕΥΓΕΝΙΟΣ ΧΑΙΤΙΔΗΣ
ΚΑΡΟΛΟΣ ΠΑΠΟΥΛΙΑΣ ΠΑΝΑΓΙΩΤΗΣ ΨΩΜΙΑΔΗΣ
ΒΟΥΛΗ ΤΩΝ ΕΛΛΗΝΩΝ
ΠΕΡΙΟΔΟΣ Ι' - ΣΥΝΟΔΟΣ Α'
ΕΙΔΙΚΗ ΜΟΝΙΜΗ ΕΠΙΤΡΟΠΗ ΘΕΣΜΩΝ ΚΑΙ ΔΙΑΦΑΝΕΙΑΣ
ΕΚΘΕΣΗ
ΤΗΣ ΕΙΔΙΚΗΣ ΜΟΝΙΜΗΣ ΕΠΙΤΡΟΠΗΣ ΘΕΣΜΩΝ ΚΑΙ ΔΙΑΦΑΝΕΙΑΣ
ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ
Κατά την Α΄ Σύνοδο της Ι' Περιόδου, η Ειδική Μόνιμη Επιτροπή Θεσμών και Διαφάνειας, συγκροτήθηκε με την υπ' αριθμ. 2545/1880/25.05.2000 απόφαση του Προέδρου της Βουλής, σύμφωνα με το άρθρο 43A' του Κανονισμού της Βουλής και αποτελείται από τους Βουλευτές κ.κ.: Μαρία Θωμά, Φοίβο Ιωαννίδη, Βασίλειο Κοντογιαννόπουλο, Ευάγγελο Μαλέσιο (Πρόεδρο της Επιτροπής), Αθανάσιο Μάτη, Φραγκλίνο Παπαδέλλη, Βασίλειο Παπανικόλα, Εμμανουήλ Κεφαλογιάννη, Άννα Μπενάκη-Ψαρούδα (Α' Αντιπρόεδρο), Προκόπη Παυλόπουλο, Νικόλαο Κατσαρό, Γαρυφαλλιά Κανέλλη (Β' Αντιπρόεδρο) και Φώτιο Κουβέλη (Γραμματέα).
Σύμφωνα με την παρ. 2β του άρθρου 43Α' του Κανονισμού της Βουλής, αντικείμενο της Επιτροπής, είναι: "η κοινοβουλευτική εποπτεία επί των ανεξάρτητων διοικητικών αρχών καθώς και η έρευνα και αξιολόγηση κάθε στοιχείου χρήσιμου για τη μελέτη και επεξεργασία προτάσεων, που συμβάλλουν στη διαφάνεια της πολιτικής και γενικότερα της δημόσιας ζωής της χώρας και η παρακολούθηση της εφαρμογής τους. Στην ίδια Επιτροπή ανήκει και η κατ' άρθρο 15 παρ. 2 του Συντάγματος κοινοβουλευτική εποπτεία επί των ηλεκτρονικών μέσων μαζικής ενημέρωσης (Μ.Μ.Ε.)", κατά την οποία "η ραδιοφωνία και η τηλεόραση υπάγονται στον άμεσο έλεγχο του Κράτους και έχουν σκοπό την αντικειμενική και με ίσους όρους μετάδοση πληροφοριών και ειδήσεων, καθώς και προϊόντων του λόγου και της τέχνης· πρέπει πάντως να εξασφαλίζεται η ποιοτική στάθμη των εκπομπών που επιβάλλει η κοινωνική αποστολή τους και η πολιτιστική ανάπτυξη της χώρας".
Η Επιτροπή στα πλαίσια των ανωτέρω αρμοδιοτήτων της ασχολήθηκε με τις ανεξάρτητες αρχές: Εθνικό Συμβούλιο Ραδιοτηλεόρασης, Επιτροπή του άρθρου 7 του ν. 2331/1995 "Πρόληψη και καταστολή της νομιμοποίησης εσόδων από εγκληματικές δραστηριότητες και άλλες ποινικές διατάξεις", Ανώτατο Συμβούλιο Επιλογής Προσωπικού (Α.Σ.Ε.Π.), Επιτροπή Προστασίας Ανταγωνισμού, Συνήγορο του Πολίτη, Αρχή Προστασίας Δεδομένων Προσωπικού Χαρακτήρα. Επίσης, άσκησε την κοινοβουλευτική εποπτεία, έλεγχο και διαφάνεια στη Διεύθυνση Εσωτερικών Υποθέσεων της Ελληνικής Αστυνομίας (άρθρο 8 ν.2713/1999) και στην Επιτροπή Κεφαλαιαγοράς 
και 
αφού δέχθηκε σε ακρόαση τους επικεφαλής των ανωτέρω ανεξάρτητων διοικητικών αρχών και ορισμένα μέλη τους, κατέληξε σε ορισμένες παρατηρήσεις και συμπεράσματα, τα οποία περιλαμβάνονται στις κατωτέρω εισηγήσεις.
Αναλυτικότερα:
ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ
ΚΑΙ ΠΡΟΣΩΠΑ ΠΟΥ ΚΛΗΘΗΚΑΝ ΣΕ ΑΚΡΟΑΣΗ
ΘΕΜΑΤΑ ΗΜΕΡΟΜΗΝΙΑ ΣΥΖΗΤΗΣΕΩΣ

1. Ενημέρωση από τον Πρόεδρο της Κεφαλαιαγοράς κ.Σταύρο Θωμαδάκη. 26/10/2000

2. Ενημέρωση από τον Γενικό Γραμματέα Δημοσιονομικής Πολιτικής του Υπουργείου Οικονομικών και Πρόεδρο της Δημόσιας Επιχείρησης Κινητών Αξιών (ΔΕΚΑ), κ. Ιωάννη Κουσουλάκο. 9/11/2000

3. Ενημέρωση των μελών της Επιτροπής από τον Πρόεδρο της Αρχής Προστασίας Δεδομένων Προσωπικού Χαρακτήρα, κ. Κωνσταντίνο Δαφέρμο. 6/12/2000

4. Ενημέρωση από τον Πρόεδρο του Εθνικού Συμβουλίου Ραδιοτηλεόρασης, κ. Βασίλειο Λαμπρίδη. 14/12/2000

5. Συνέχιση της ενημέρωσης από τον Πρόεδρο του Εθνικού Συμβουλίου Ραδιοτηλεόρασης, κ. Βασίλειο Λαμπρίδη. 18/1/2001

6. Ενημέρωση των μελών της Επιτροπής από τον Υπουργό Τύπου και Μ.Μ.Ε. κ. Δημήτριο Ρέππα. 25/1/2001

7. Συνέχιση της ενημέρωσης των μελών της Επιτροπής από τον Υπουργό και το Γενικό Γραμματέα Τύπου και Μ.Μ.Ε. κ.κ. Δημήτριο Ρέππα και Νικόλαο Αθανασάκη, αντίστοιχα. 30/1/2001

8. Ενημέρωση από τον Πρόεδρο της Επιτροπής του άρθρου 7 του ν. 2331/1995 "Πρόληψη και καταστολή της νομιμοποίησης εσόδων από εγκληματικές δραστηριότητες και άλλες ποινικές διατάξεις" κ. Παναγιώτη Νικολούδη καθώς και από μέλη της ιδίας Επιτροπής. 13/2/2001

9. Ενημέρωση από τον Υπουργό Δημόσιας Τάξης κ. Μιχάλη Χρυσοχοΐδη και το Διοικητή της Υπηρεσίας Εσωτερικών Υποθέσεων κ. Βασίλειο Τσιατούρα. 15/2/2001

10. Ενημέρωση των μελών της Επιτροπής από τον Πρόεδρο του Ανώτατου Συμβουλίου Επιλογής Προσωπικού (Α.Σ.Ε.Π.) κ. Μιχαήλ Παπαδάκη. 22/3/2001

11. Ενημέρωση των μελών της Επιτροπής από τον Πρόεδρο της Επιτροπής Προστασίας Ανταγωνισμού, κ. Δημήτριο Τζουγανάτο. 29/3/2001

12. Ενημέρωση από το Συνήγορο του Πολίτη. 24/5/2001

13. Συζήτηση σχετικά με την κατάσταση που επικρατεί στο χώρο των εταιρειών μέτρησης και έρευνας της αγοράς. 7/6/2001

14. Συζήτηση και έγκριση της Εκθέσεως της Επιτροπής 14/6/2001
ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ
ΚΑΤΑ ΑΛΦΑΒΗΤΙΚΗ ΣΕΙΡΑ
Α. ΑΝΩΤΑΤΟ ΣΥΜΒΟΥΛΙΟ ΕΠΙΛΟΓΗΣ ΠΡΟΣΩΠΙΚΟΥ (Α.Σ.Ε.Π.)

Ενημέρωση των μελών της Επιτροπής από τον Πρόεδρο του Ανώτατου Συμβουλίου Επιλογής Προσωπικού (Α.Σ.Ε.Π.), κ. Μιχαήλ Παπαδάκη. (22/3/2001)
Β. ΑΡΧΗ ΠΡΟΣΤΑΣΙΑΣ ΔΕΔΟΜΕΝΩΝ ΠΡΟΣΩΠΙΚΟΥ ΧΑΡΑΚΤΗΡΑ
Ενημέρωση των μελών της Επιτροπής από τον Πρόεδρο της Αρχής Προστασίας Δεδομένων Προσωπικού Χαρακτήρα, κ. Κωνσταντίνο Δαφέρμο. (6/12/2000)
Γ. ΔΗΜΟΣΚΟΠΗΣΕΙΣ
Συζήτηση σχετικά με την κατάσταση που επικρατεί στο χώρο των εταιρειών μέτρησης και έρευνας αγοράς. (7.6.2001)
Δ. ΔΙΑΤΥΠΩΣΗ ΓΝΩΜΗΣ
1. Διατύπωση γνώμης από τα μέλη της Επιτροπής Θεσμών και Διαφάνειας επί της προτάσεως του Υπουργού Δικαιοσύνης για την πλήρωση των θέσεων ενός τακτικού και ενός αναπληρωματικού μέλους της Αρχής Προστασίας Δεδομένων Προσωπικού Χαρακτήρα, σύμφωνα με τις διατάξεις του άρθρου 16 του ν. 2472/1997. (Σωτήριος Λύτρας, Κωνσταντίνος Μαυριάς). (11/7/2000 και 20/7/2000)
2. Διατύπωση γνώμης από τα μέλη της Επιτροπής επί της προτάσεως του Υπουργού Ανάπτυξης για το διορισμό στη θέση του Προέδρου της Επιτροπής Ανταγωνισμού (Δημήτριος Τζουγανάτος), σύμφωνα με το ν. 2837/2000. (5/9/2000)
Ε. ΕΠΙΤΡΟΠΗ ΚΕΦΑΛΑΙΑΓΟΡΑΣ
1. Ενημέρωση από τον Πρόεδρο της Κεφαλαιαγοράς κ. Σταύρο Θωμαδάκη. (26/10/2000)
2. Ενημέρωση από τον Γενικό Γραμματέα Δημοσιονομικής Πολιτικής του Υπουργείου Οικονομικών και Πρόεδρο της Δημόσιας Επιχείρησης Κινητών Αξιών (ΔΕΚΑ), κ. Ιωάννη Κουσουλάκο. (9/11/2000)
ΣΤ. ΕΠΙΤΡΟΠΗ ΠΡΟΣΤΑΣΙΑΣ ΑΝΤΑΓΩΝΙΣΜΟΥ
Ενημέρωση των μελών της Επιτροπής από τον Πρόεδρο της Επιτροπής Ανταγωνισμού, κ. Δημήτριο Τζουγανάτο. (29/3/2001)
Ζ. ΜΕΣΑ ΜΑΖΙΚΗΣ ΕΠΙΚΟΙΝΩΝΙΑΣ (Μ.Μ.Ε.) ΚΑΙ ΕΘΝΙΚΟ ΡΑΔΙΟΤΗΛΕΟΠΤΙΚΟ ΣΥΜΒΟΥΛΙΟ (Ε.Ρ.Σ.)
1. Ενημέρωση από τον Πρόεδρο του Εθνικού Συμβουλίου Ραδιοτηλεόρασης, κ. Βασίλειο Λαμπρίδη. (14/12/2001)
2. Συνέχιση της ενημέρωσης από τον Πρόεδρο του Εθνικού Συμβουλίου Ραδιοτηλεόρασης, κ. Βασίλειο Λαμπρίδη. (18/1/2001)
3. Ενημέρωση των μελών της Επιτροπής από τον Υπουργό Τύπου και Μ.Μ.Ε. κ. Δημήτριο Ρέππα. (25/1/2001)
4. Συνέχιση της ενημέρωσης των μελών της Επιτροπής από τον Υπουργό και το Γενικό Γραμματέα Τύπου και Μ.Μ.Ε. κ.κ. Δημήτριο Ρέππα και Νικόλαο Αθανασάκη, αντίστοιχα. (30/1/2001)
Η. ΥΠΗΡΕΣΙΑ ΕΣΩΤΕΡΙΚΩΝ ΥΠΟΘΕΣΕΩΝ ΤΗΣ ΕΛΛΗΝΙΚΗΣ ΑΣΤΥΝΟΜΙΑΣ
Ενημέρωση από τον Υπουργό Δημόσιας Τάξης κ. Μιχάλη Χρυσοχοΐδη και το Διοικητή της Υπηρεσίας Εσωτερικών Υποθέσεων κ. Βασίλειο Τσιατούρα.(15/2/2001)
Θ. ΞΕΠΛΥΜΑ ΒΡΩΜΙΚΟΥ ΧΡΗΜΑΤΟΣ
Ενημέρωση από τον Πρόεδρο της Επιτροπής του άρθρου 7 του ν. 2331/1995 "Πρόληψη και καταστολή της νομιμοποίησης εσόδων από εγκληματικές δραστηριότητες και άλλες ποινικές διατάξεις" κ. Παναγιώτη Νικολούδη καθώς και από μέλη της ιδίας Επιτροπής. (13/2/2001)
Ι. ΣΥΝΗΓΟΡΟΣ ΤΟΥ ΠΟΛΙΤΗ
Ενημέρωση από το Συνήγορο του Πολίτη (24/5/2001)
Κ. ΕΓΚΡΙΣΗ ΕΚΘΕΣΗΣ
Συζήτηση και έγκριση της Έκθεσης της Επιτροπής (14.6.2001)
3.1. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΗ ΔΙΕΥΘΥΝΣΗ ΕΣΩΤΕΡΙΚΩΝ ΥΠΟΘΕΣΕΩΝ ΤΗΣ ΕΛΛΗΝΙΚΗΣ ΑΣΤΥΝΟΜΙΑΣ
Ν. 2713/1999
Α. Η Επιτροπή Θεσμών και Διαφάνειας, αφού δέχθηκε σε ακρόαση στη συνεδρίασή της, τη 15.2.2001 το Διοικητή της Διεύθυνσης Εσωτερικών Υποθέσεων της Ελληνικής Αστυνομίας, κ. Βασίλειο Τσιατούρα, παρουσία και του Υπουργού Δημόσιας Τάξης κ. Μιχαήλ Χρυσοχοϊδη, και αφού μελέτησε την υποβληθείσα σε αυτή Έκθεση Πεπραγμένων των ετών 1999 έως 2000, μετά από ανταλλαγή απόψεων, κατέληξε στις εξής παρατηρήσεις:
Β. 1. Η Υπηρεσία Εσωτερικών Υποθέσεων συνεστήθη με το ν. 2713/1999 και άρχισε να λειτουργεί από 26.10.1999 (Διοικητής κ. Βασίλειος Τσιατούρα και Εποπτεύων Εισαγγελεύς ο κ. Γεώργιος Ζορμπάς, Εισαγγελέας Εφετών). 
Είναι στελεχωμένη με 158 άτομα και εδρεύει στην Αττική με παράρτημα στη Θεσσαλονίκη. 
Έργο της υπηρεσίας είναι η εξιχνίαση, διερεύνηση και δίωξη σε όλη την επικράτεια εγκλημάτων διαφθοράς που διαπράττουν Αστυνομικοί. 
2. Κατά το έτος 2000 (26.10.1999 -31.12.2000) περιήλθαν στην υπηρεσία 933 πληροφορίες - καταγγελίες, οι περισσότερες από τις οποίες (61 %) αρχειοθετήθηκαν λόγω ασάφειας ή διαβιβάσθηκαν σε άλλες αρχές. 
Συνολικά σχηματίσθηκαν 129 δικογραφίες, που υποβλήθηκαν στην Εισαγγελία.
3. Αξιοσημείωτη υπήρξε η ανταπόκριση των ιδιωτών σε σχέση με την παροχή πληροφοριών - καταγγελιών, και μάλιστα επωνύμων, πράγμα που αποδεικνύει ότι η υπηρεσία έγινε ευμενώς δεκτή από το κοινωνικό σύνολο, ενώ αντιθέτως η συμμετοχή αστυνομικών στη παροχή πληροφοριών υπήρξε ιδιαιτέρως χαμηλή.
4. Η μεγάλη πλειοψηφία των αδικημάτων που διερευνήθηκαν σχετίζεται με θέματα αλλοδαπών, μεταξύ των οποίων προέχουν τα εγκλήματα περί τα υπομνήματα και τα εγκλήματα περί την υπηρεσία. 
5. Αντίθετα με την ευμενή υποδοχή που είχε η Υπηρεσία στο κοινωνικό σύνολο, στους κόλπους του αστυνομικού σώματος δημιούργησε μάλλον αισθήματα δυσαρέσκειας, λόγω των αρνητικών εντυπώσεων στην κοινή γνώμη από την αποκάλυψη φαινομένων διαφθοράς. Το παράπονο είναι, ότι λόγω ελλείψεως αναλόγων υπηρεσιών στον υπόλοιπο δημόσιο τομέα, εμφανίζεται η Αστυνομία ως ο μόνος οργανισμός όπου παρατηρούνται φαινόμενα διαφθοράς. Σε αυτό συμβάλλει βέβαια ο τρόπος προβολής από τα Μ.Μ.Ε. 
6. Ο ανθρώπινος και τεχνικός εξοπλισμός της υπηρεσίας είναι μέχρι στιγμής ικανοποιητικός (προς το παρόν δε χρειάζεται αύξηση προσωπικού), ενώ η ευχέρεια χρήσης προηγμένων μεθόδων και τεχνικών (μυστική αστυνομική έρευνα, παρακολούθηση με ειδικά τεχνικά μέσα, πρόσβαση στα αρχεία όλων των αστυνομικών υπηρεσιών) διευκολύνει την προανακριτική εξιχνίαση των αδικημάτων. 
Γ. ΣΥΜΠΕΡΑΣΜΑΤΑ:
1. Το χρονικό διάστημα ενός έτους λειτουργίας είναι πολύ μικρό για να εξαχθούν ασφαλή συμπεράσματα σε σχέση με το θεσμικό και οργανωτικό πλαίσιο λειτουργίας της Διεύθυνσης Εσωτερικών Υποθέσεων της Αστυνομίας. Εμφανές κατέστη, πάντως, ότι, τόσο η διοίκηση όσο και η εποπτεία της Διεύθυνσης Εσωτερικών Υποθέσεων είναι άριστα στελεχωμένες και η συνεργασία μεταξύ τους και με το Υπουργείο Δημόσιας Τάξης, είναι ικανοποιητική. Τα πεπραγμένα του πρώτου έτους λειτουργίας είναι πολύ ενθαρρυντικά.
2. Ο ρόλος της Διεύθυνσης είναι μέχρι στιγμής μόνο κατασταλτικός, καίτοι υπάρχουν και κάποια δείγματα προληπτικής επίδρασης, αν κρίνει κανείς από το ότι προς το τέλος της χρονικής περιόδου μειώθηκαν τα κρούσματα διαφθοράς. Δεν αποκλείεται η άμεση κινητοποίηση της υπηρεσίας να ενήργησε αποτρεπτικά. 
3. Είναι γεγονός ότι η Διεύθυνση πρέπει σταδιακά, πέραν των διώξεων, να προχωρήσει σε επεξεργασία και μελέτη του υλικού που συγκεντρώνει, ώστε να αναλάβει επιτελική δράση. Χρειάζεται, δηλαδή, αντιμετώπιση των αιτίων που προκαλούν κρούσματα διαφθοράς, μελέτη των εσωτερικών δομών και λήψη προληπτικών μέτρων .Όλα αυτά βρίσκονται στις προοπτικές της Διοίκησης της υπηρεσίας. 
4. Εν όψει των παραπάνω, είναι πρόδηλο ότι δεν μπορούν να γίνουν συγκεκριμένες υποδείξεις θεσμικού και οργανωτικού χαρακτήρα από την Επιτροπή Θεσμών και Διαφάνειας. Θα πρέπει να αναμείνουμε τις προτάσεις, που ήδη επεξεργάζεται η Διοίκηση της Υπηρεσίας Εσωτερικών Υποθέσεων με τον εποπτεύοντα Εισαγγελέα, καθώς και τα νεώτερα στοιχεία, ώστε να επανεξετασθεί το πλαίσιο λειτουργίας της Διεύθυνσης τόσο από άποψη ευχερειών κατά τη διεξαγωγή του έργου της, όσο και από άποψη σχέσεων και εξαρτήσεών της από την πολιτική εξουσία.
Η Εισήγηση έγινε δεκτή από όλα τα μέλη της Επιτροπής με την επιφύλαξη της κυρίας Λιάνας Κανέλλη (εκπροσώπου του Κ.Κ.Ε.) επί της παρ. 3 της Εισηγήσεως.
3.2. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΑ ΜΕΣΑ ΜΑΖΙΚΗΣ ΕΝΗΜΕΡΩΣΗΣ (Μ.Μ.Ε.)
ΚΑΙ ΤΟ ΕΘΝΙΚΟ ΡΑΔΙΟΤΗΛΕΟΠΤΙΚΟ ΣΥΜΒΟΥΛΙΟ (Ε.Ρ.Σ.)

Α. ΓΕΝΙΚΕΣ ΠΑΡΑΤΗΡΗΣΕΙΣ
Α1. Συνεδριάσεις
Για τα θέματα λειτουργίας και ελέγχου των ηλεκτρονικών Μ.Μ.Ε., η Επιτροπή αφιέρωσε τις ακόλουθες συνεδριάσεις: 
1. Της 14.12.2000, στην οποία παρέστη και ενημέρωσε την Επιτροπή για την δραστηριότητα του Εθνικού Συμβουλίου Ραδιοτηλεόρασης ο Πρόεδρός του κ. Β. Λαμπρίδης. 
2. Της 18. 1.2001 , κατά την οποία συνεχίσθηκε η εκ μέρους του κ. Λαμπρίδη ενημέρωση της Επιτροπής επί του ιδίου ζητήματος. 
3. Της 25. 1.2001 , στην οποία παρέστησαν και ενημέρωσαν την Επιτροπή για θέματα της αρμοδιότητάς τους, ιδίως δε για τα θέματα του Εθνικού Συμβουλίου Ραδιοτηλεόρασης, ο Υπουργός Τύπου και Μ.Μ.Ε. κ. Δ. Ρέππας και ο Γενικός Γραμματέας Τύπου κ. Ν. Αθανασάκης. 
4. Της 30.1.2001 , κατά την οποία συνεχίσθηκε η εκ μέρους των κ.κ. Ρέππα και Αθανασάκη ενημέρωση της Επιτροπής επί του ιδίου ζητήματος. 
5. Της 7 .6.2001 , στην οποία παρέστησαν και ενημέρωσαν την Επιτροπή για θέματα σχετικά με τις δημοσκοπήσεις και την προβολή τους από τα ηλεκτρονικά Μ.Μ.Ε., ο Αντιπρόεδρος του Εθνικού Συμβουλίου Ραδιοτηλεόρασης κ. Σ.Φλογαϊτης και εκπρόσωποι της ΕΣΗΕΑ καθώς και του Συλλόγου Εταιρειών Δημοσκόπησης και Έρευνας. 
Α2. Ο ρόλος των Ανεξάρτητων Αρχών.
Απ' όλες τις ως άνω συζητήσεις, ιδίως δε από την τελευταία, η οποία πραγματοποιήθηκε όταν πλέον είχε ολοκληρωθεί η διαδικασία αναθεώρησης του Συντάγματος, προέκυψαν τα ακόλουθα ως προς τις αρμοδιότητες και τη λειτουργία της Ειδικής Μόνιμης Επιτροπής Θεσμών και Διαφάνειας κυρίως επί θεμάτων σχετικών με το Εθνικό Συμβούλιο Ραδιοτηλεόρασης: 
1. Ο αναθεωρητικός νομοθέτης, αναγνωρίζοντας την κρισιμότητα του όλου θεσμού των Ανεξάρτητων Αρχών, οι οποίες πολλαπλασιάσθηκαν ραγδαίως -κρισιμότητα η οποία αφορά στην ουσία αυτή ταύτη την ομαλή λειτουργία συγκεκριμένων πτυχών του Κοινοβουλευτικού Πολιτεύματος και η οποία ανάγεται τόσο στη χρησιμότητα όσο και στους προφανείς κινδύνους από την ανεξέλεγκτη εξάπλωση των Ανεξάρτητων Αρχών- προέβη: 
(α) Πρώτον, στη θέσπιση ειδικών διατάξεων (άρθρο 101Α) για τη συγκρότηση και λειτουργία όλων, ανεξαιρέτως, των Ανεξάρτητων Αρχών, αναθέτοντας στη Βουλή -και, συγκεκριμένα, στη Διάσκεψη των Προέδρων της Βουλής- τον ορισμό των μελών τους, με ιδιαιτέρως αυξημένη μάλιστα πλειοψηφία. 
(β) Δεύτερον, στην ρητή κατοχύρωση συγκεκριμένων σημαντικών, λόγω της αρμοδιότητάς τους, Ανεξάρτητων Αρχών, μεταξύ των οποίων περιλαμβάνεται και το Εθνικό Συμβούλιο Ραδιοτηλεόρασης (άρθρα 14 παρ.9 και 15 παρ.2). Είναι μάλιστα χαρακτηριστικό ότι οι διατάξεις αυτών των άρθρων ρυθμίζουν εκτενώς τις αρμοδιότητες του Εθνικού Συμβουλίου Ραδιοτηλεόρασης τόσον ως προς τον έλεγχο της δραστηριότητας των ηλεκτρονικών Μ.Μ.Ε. όσο και ως προς τους αντίστοιχους κανόνες διαφάνειας, με επίκεντρο τη σύνθεση του μετοχικού κεφαλαίου των νομικών προσώπων στα οποία ανήκουν αυτά τα Μ.Μ.Ε.. 
2. Οι διατάξεις του άρθρου 101Α παρ.3 του Συντάγματος ορίζουν πως "με τον Κανονισμό της Βουλής ρυθμίζονται όσα αφορούν τη σχέση των Ανεξάρτητων Αρχών με τη Βουλή και ο τρόπος άσκησης του κοινοβουλευτικού ελέγχου". Από τις διατάξεις αυτές συνάγεται και ότι: 
(α) Με δεδομένο το γεγονός ότι, πλην του δικαστικού ελέγχου, ο μόνος έλεγχος ο οποίος εμφανίζεται εφικτός ως προς τη λειτουργία των Ανεξάρτητων Αρχών είναι ο κοινοβουλευτικός, ήτοι αυτός που ασκείται από τη Βουλή, παρίσταται ανάγκη άμεσης τροποποίησης του Κανονισμού της Βουλής ώστε, προσαρμοζόμενος στα νέα συνταγματικά δεδομένα, να προσδιορισθούν επακριβώς η έκταση και ο τρόπος άσκησης του συγκεκριμένου αυτού κοινοβουλευτικού ελέγχου. 
(β) Με δεδομένο επίσης το γεγονός ότι, κατά τις διατάξεις της παραγράφου 2β του άρθρου 43Α, σήμερα αντικείμενο της Επιτροπής Θεσμών και Διαφάνειας είναι και "η κοινοβουλευτική εποπτεία επί των Ανεξάρτητων Διοικητικών Αρχών", καθίσταται προφανές πως, κατά την επικείμενη τροποποίηση του Κανονισμού της Βουλής, πρέπει να συγκεκριμενοποιηθούν αλλά και ενισχυθούν, ακριβώς λόγω της ιδιόμορφης πλέον συνταγματικής θέσης των Ανεξάρτητων Αρχών, ο ρόλος και οι αρμοδιότητες της Επιτροπής Θεσμών και Διαφάνειας στο πεδίο της προαναφερόμενης εποπτείας. 
Β. ΕΙΔΙΚΕΣ ΠΑΡΑΤΗΡΗΣΕΙΣ
Επί των ειδικότερων θεμάτων που προέκυψαν κατά τις ως άνω (υπό 1, Α) συνεδριάσεις της Επιτροπής Θεσμών και Διαφάνειας, αναφέρω τα ακόλουθα: 
Β1. Εθνικό Συμβούλιο Ραδιοτηλεόρασης
1. Μετά την αναθεώρηση του Συντάγματος το Εθνικό Συμβούλιο Ραδιοτηλεόρασης, όπως ήδη τονίσθηκε (υπό 1, Β, 1, β), ενισχύθηκε σημαντικά ως προς τις αρμοδιότητές του, οι οποίες πλέον, με συνταγματικό έρεισμα, εκτείνονται στο σύνολο του ελέγχου τόσο της δραστηριότητας των ηλεκτρονικών Μ.Μ.Ε. όσο και της εφαρμογής των κανόνων διαφάνειας, με επίκεντρο τη σύνθεση του μετοχικού κεφαλαίου των νομικών προσώπων, στα οποία ανήκουν αυτά τα Μ.Μ.Ε. (άρθρα 14 παρ.9 και 15 παρ.2). Είναι δε χαρακτηριστικό ότι, κατά τις διατάξεις του άρθρου 15 παρ.2 του Συντάγματος, όλες οι ως άνω αρμοδιότητες υπάγονται εφεξής "στην αποκλειστική αρμοδιότητα του Εθνικού Συμβουλίου Ραδιοτηλεόρασης", πράγμα που αποκλείει οιαδήποτε μορφή προληπτικού ή κατασταλτικού ελέγχου επ' αυτού εκ μέρους οργάνων της Εκτελεστικής Εξουσίας. 
2. Ενώ όμως ο ρόλος του Εθνικού Συμβουλίου Ραδιοτηλεόρασης είναι πλέον καθοριστικός ως προς τον έλεγχο των ηλεκτρονικών Μ.Μ.Ε., και ενώ ιδίως η τήρηση των κανόνων διαφάνειας προσλαμβάνει, μετά την αναθεώρησης του Συντάγματος, κρίσιμες διαστάσεις για την ποιότητα της δημοκρατίας και την ομαλή λειτουργία των θεσμών διαστάσεις που διευρύνουν οι εγγενείς κίνδυνοι τους οποίους συνεπάγεται η ρύθμιση περί "βασικού μετόχου" στο άρθρο 14 παρ.9 του Συντάγματος- από τις ακροάσεις στην Επιτροπή προέκυψε ότι η Ανεξάρτητη αυτή Αρχή: 
(α) Δεν έχει την απαιτούμενη υλικοτεχνική υποδομή ούτε το αναγκαίο εξειδικευμένο προσωπικό για την πλήρη και αποτελεσματική άσκηση των τόσο σημαντικών αρμοδιοτήτων της. Ειδικότερα το Εθνικό Συμβούλιο Ραδιοτηλεόρασης αδυνατεί να φέρει σε πέρας εγκαίρως την αποστολή του εκείνη που αφορά την αδειοδότηση των ηλεκτρονικών Μ.Μ.Ε. -μόλις τώρα φαίνεται να φθάνει στο τέλος, με μεγάλες όμως αμφισβητήσεις, η αδειοδότηση στον τομέα της ραδιοφωνίας, ενώ αδρανεί επικίνδυνα η αδειοδότηση στον τομέα της αναλογικής τηλεόρασης- τον έλεγχο της εκ μέρους τους τήρησης των κανόνων οι οποίοι διέπουν τη δραστηριότητά τους και την εφαρμογή των διατάξεων περί διαφάνειας. 
(β) Με βάση τ' ανωτέρω είναι επιτακτική ανάγκη: 
β.1. Ν' ανανεωθεί η συγκρότηση και σύνθεση του Εθνικού Συμβουλίου Ραδιοτηλεόρασης με βάση τις νέες συνταγματικές ρυθμίσεις του άρθρου 101Α παρ.2 του Συντάγματος. 
β.2. Να ολοκληρωθεί, το ταχύτερο δυνατό, η οργάνωση, η υποδομή και στελέχωσή του. 
β.3. Να προσδιορισθεί, έστω και κατά προσέγγιση, ο χρόνος εντός του οποίου θα ολοκληρωθεί η διαδικασία αδειοδότησης όλων, ανεξαιρέτως, των ηλεκτρονικών Μ.Μ.Ε., ώστε να καταστεί, το ταχύτερο δυνατό, εφικτή η καθ' όλα νόμιμη και διαφανής λειτουργία τους. 
Γ. Δημοσκοπήσεις
Το νομικό καθεστώς, υπό το οποίο ιδρύονται και λειτουργούν οι ιδιωτικές επιχειρήσεις ερευνών ραδιοτηλεοπτικής αγοράς, διέπεται σήμερα, κατά βάση, από τις διατάξεις του άρθρου 11 του ν.2328/1995. Από το γράμμα και το πνεύμα των διατάξεων αυτών και από την ενημέρωση της Επιτροπής Θεσμών και Διαφάνειας προκύπτει ότι : 
1. Οι σχετικές ρυθμίσεις είναι ελλιπέστατες, αφού απλώς διαγράφουν ένα στοιχειώδες πλαίσιο οργάνωσης και λειτουργίας, ενώ ο έλεγχος ως προς την τήρηση ακόμη και αυτών των ελλιπέστατων διατάξεων είναι υποτυπώδης. 
2. Οι προαναφερόμενες διατάξεις ισχύουν μόνο για επιχειρήσεις ερευνών αγοράς που αναλαμβάνουν την εκπόνηση ερευνών, σχετικά με την κατάσταση και τις τάσεις της ραδιοτηλεοπτικής αγοράς, για λογαριασμό των φορέων του δημοσίου και του ευρύτερου δημόσιου τομέα, όπως αυτός ορίζεται κάθε φορά, του Ινστιτούτου Οπτικοακουστικών Μέσων και του Εθνικού Συμβουλίου Ραδιοτηλεόρασης, και μάλιστα μόνον εφόσον επιθυμούν οι έρευνές τους να λαμβάνονται υπ' όψη από το Εθνικό Συμβούλιο Ραδιοτηλεόρασης και τα άλλα κρατικά όργανα κατά την άσκηση των αρμοδιοτήτων τους!! (άρθρο 11 παρ.1). Α contrario συνάγεται ότι για όλες τις άλλες περιπτώσεις, ήτοι για τη δραστηριότητα επιχειρήσεων ερευνών αγοράς που απευθύνονται σε ιδιώτες -πράγμα που είναι ο κανόνας, όπως προκύπτει από τις τρέχουσες δημοσκοπήσεις που προβάλλονται από τα ιδιωτικά Μ.Μ.Ε.- έχει διαμορφωθεί πραγματική κατάσταση πλήρους αναρχίας και έλλειψης οιουδήποτε ελέγχου. 
3. Η κατάσταση αυτή εγκυμονεί σημαντικούς κινδύνους για την ποιότητα της δημοκρατίας. Κατά τούτο η Επιτροπή Θεσμών και Διαφάνειας προτείνει: 
(α) Θεσμοθέτηση ολοκληρωμένου καθεστώτος οργάνωσης και λειτουργίας για τις κάθε είδους επιχειρήσεις ερευνών αγοράς, ιδίως δε γι' αυτές που αναλαμβάνουν την εκπόνηση ερευνών σχετικά με την κατάσταση και τις τάσεις της ραδιοτηλεοπτικής αγοράς. 
(β) Ως τη θεσμοθέτηση του ως άνω καθεστώτος, άμεση υπαγωγή όλων, ανεξαιρέτως, των κατά τ' ανωτέρω (υπό 11, Β, 3, α) επιχειρήσεων στις, έστω και ελλιπέστατες, διατάξεις του άρθρου 11 του ν.2328/1995. 
Η Εισήγηση έγινε δεκτή, κατά πλειοψηφία.
Αρνητική ψήφο έδωσε η κυρία Λιάνα Κανέλλη, εκπρόσωπος του Κ.Κ.Ε..
3.3. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΗΝ ΕΠΙΤΡΟΠΗ ΤΟΥ ΑΡΘΡΟΥ 7 ΤΟΥ ΝΟΜΟΥ 2331/1995 "ΠΡΟΛΗΨΗ ΚΑΙ ΚΑΤΑΣΤΟΛΗ ΝΟΜΙΜΟΠΟΙΗΣΗΣ ΕΣΟΔΩΝ ΑΠΟ ΕΓΚΛΗΜΑΤΙΚΕΣ ΔΡΑΣΤΗΡΙΟΤΗΤΕΣ ΚΑΙ ΑΛΛΕΣ ΠΟΙΝΙΚΕΣ ΔΙΑΤΑΞΕΙΣ"
Α. Η Επιτροπή Θεσμών και Διαφάνειας, αφού δέχθηκε σε ακρόαση στη συνεδρίασή της στις 13 Φεβρουαρίου 2001 τον Πρόεδρο της Επιτροπής του άρθρου 7 του ν. 2331/1995 κ. Παναγιώτη Νικολούδη, αντεισαγγελέα Εφετών, καθώς και μέλη της Επιτροπής και αφού έλαβε υπ' όψη της τις αναφορές, τα στατιστικά στοιχεία και τα λοιπά έγγραφα, μετά από ανταλλαγή απόψεων, κατέληξε σε:
Β. ΓΕΝΙΚΕΣ ΠΑΡΑΤΗΡΗΣΕΙΣ
Σύμφωνα με τα στοιχεία του Διεθνούς Νομισματικού Ταμείου υπολογίζεται ότι γενικά το "ξέπλυμα του βρώμικου χρήματος" ανέρχεται διεθνώς στο 2-5% του παγκόσμιου εγχώριου προϊόντος. Στην Ελλάδα η διακίνηση χρήματος προερχομένου από εγκληματικές δραστηριότητες φαίνεται ότι εντείνεται συνεχώς, χωρίς όμως να είναι δυνατόν να προσδιορισθεί έστω και κατά προσέγγιση ένα πιθανό ύψος κατά ποσό. Η αναγωγή των διεθνών ποσοστών στο Α.Ε.Π. της Ελλάδας θα μας έδινε ποσά που κυμαίνονται από 1,5 έως 3 τρισεκατομμύρια, κάτι τέτοιο όμως θα ήταν αυθαίρετο και υπεραπλουστευμένο.
Και κατά το εξεταζόμενο από την παρούσα έκθεση χρονικό διάστημα, η ροή του "ύποπτου" χρήματος ακολούθησε κατά βάση τους ίδιους διαύλους, δηλαδή, διακίνηση μετρητών και εισαγωγή τους από γειτονικές κυρίως χώρες και διαφόρων ειδών δικαιοπραξίες στο όνομα off shore εταιρειών.
Ειδικότερα όμως μπορούν να σημειωθούν τα εξής:
1) Η εισροή και κυκλοφορία στη χώρα, δυσανάλογα προς άλλα νομίσματα, μεγάλων ποσών Αγγλικών λιρών, προερχομένων σύμφωνα με εκτιμήσεις του Φορέα του άρθρου 7 του Ν. 2331/1995 από τη λαθρεμπορία τσιγάρων με τελικό προορισμό την Αγγλία.
2) Ο εντοπισμός και η δέσμευση μετοχών, οι οποίες είχαν αγοραστεί με εγκληματικές προσόδους, η πτώση της αξίας των οποίων "εγκλώβισε" τους κατόχους τους, αποτρέποντας τη σχετικά γρήγορη ρευστοποίηση τους, με αποτέλεσμα να εντοπισθούν και να κατασχεθούν.
3) Η διαπίστωση ότι στη χώρα μας υπάρχει αυξανόμενη τάση "ξεπλύματος" ύποπτου χρήματος με την αγορά ακινήτων, ιδίως σε ανερχόμενες οικονομικά ή τουριστικές περιοχές και
4) Η αρχόμενη χρησιμοποίηση του διαδικτύου (INTERNET) ως δίαυλου, μέσα από τον οποίο επιχειρούνται διάφορες δικαιοπραξίες εκ των οποίων ορισμένες ύποπτες για "ξέπλυμα"
Γ. ΔΙΑΠΙΣΤΩΣΕΙΣ
1. Λειτουργία της Επιτροπής του άρθρου 7 του ν. 2331/1995
Η Επιτροπή του άρθρου 7 του ν. 2331/1995 άρχισε στοιχειωδώς να λειτουργεί ως ειδική προανακριτική αρχή από 15/1/1997.
Η ειδική προανακριτική αρχή για την αντιμετώπιση του φαινομένου της νομιμοποίησης εσόδων από εγκληματικές δραστηριότητες (Επιτροπή του άρθρου 7 του ν. 2331/1995) λειτούργησε από 1/1/2000 μέχρι σήμερα με πρόεδρο τον Αντεισαγγελέα Εφετών Αθηνών, κ. Παναγιώτη Νικολούδη και αναπληρωτή πρόεδρο τον Αντεισαγγελέα Εφετών κ. Γεώργιο Παντελή. ΄Ολο το παραπάνω χρονικό διάστημα συνεδρίαζε μια φορά την εβδομάδα.
Η Επιτροπή συστεγάζεται με το Σ.Δ.Ο.Ε.. Σημαντική υπήρξε η συνεργασία τόσο με το Σ.Δ.Ο.Ε. όσο και με το Υπουργείο Δημόσιας Τάξης, εκπρόσωποι των οποίων μετέχουν στην Επιτροπή, προκειμένου να γίνει δυνατή η έρευνα καταγγελιών και η συγκέντρωση στοιχείων που αφορούν την εγκληματική δραστηριότητα υπόπτων και τα φορολογικά τους στοιχεία, σε πανελλήνια κλίμακα.
Καθ΄ όλο το παραπάνω χρονικό διάστημα, ο πρόεδρος της Επιτροπής μετείχε των εργασιών της Πολυτομεακής Ομάδας για το οργανωμένο έγκλημα (M.D.G.), που λειτουργεί στα πλαίσια του Ευρωπαϊκού Συμβουλίου, ενώ το μέλος της Επιτροπής και εκπρόσωπος του Υπουργείου Εθνικής Οικονομίας, Δικηγόρος Χριστόφορος Λειβαδάς μετείχε των συνεδριάσεων της Ομάδας Χρηματοοικονομικής Δράσης (F.A.T.F.), που λειτουργεί στα πλαίσια του Ο.Ο.Σ.Α.. Το γεγονός αυτό συνετέλεσε στο να υπάρχει στενή επαφή ανάμεσα στην Επιτροπή και στις αντίστοιχες μονάδες άλλων κρατών, να διευκολύνεται η διεθνής συνεργασία στον συγκεκριμένο τομέα και να υπάρχει πλήρης ενημέρωση για τις εξελίξεις και τις εμφανιζόμενες τάσεις της εγκληματικής δραστηριότητας του "Ξεπλύματος".
Κατά το έτος 2000 υπήρξε σημαντική αύξηση των αναφορών ύποπτων συναλλαγών. Έτσι, ενώ το έτος 1997 υποβλήθηκαν στην Επιτροπή 78 αναφορές, το έτος 1998, 224 και το έτος 1999, 373, το τρέχον έτος έφτασαν συνολικά τις 706. Σημαντικός λόγος για την αύξηση του συνολικού αριθμού, είναι το ότι εκτός από τις Τράπεζες δραστηριοποιήθηκαν και άλλοι υπόχρεοι για υποβολή αναφορών, όπως τα ανταλλακτήρια συναλλάγματος και οι χρηματιστηριακές εταιρείες. Παρά την αύξηση του αριθμού, δε φαίνεται ότι έχει επιτευχθεί πλήρης δραστηριοποίηση των μηχανισμών ελέγχου σε όλη την επικράτεια. Πέρα από τα όρια της περιφέρειας Αττικής η ενημέρωση για θέματα "Ξεπλύματος" είναι ανεπαρκής. Οι έλεγχοι ανύπαρκτοι ή αναποτελεσματικοί, ο αριθμός των αναφορών από περιορισμένος μέχρι ανύπαρκτος και το είδος των αναφορών απλοϊκό.
Περισσότερο σημαντική από την αύξηση του αριθμού των αναφορών, υπήρξε η αποτελεσματικότητα στην έρευνά τους, απότοκο της αποκτημένης ήδη εμπειρίας από μέρους όλων όσων συμμετέχουν στη διερεύνηση των σχετικών υποθέσεων. Αξίζει να σημειωθεί ότι στις 27 συνολικά περιπτώσεις, στις οποίες οι έρευνες ολοκληρώθηκαν με θετικό τρόπο και οδήγησαν στη σύνταξη πορίσματος και παραπομπή των δραστών στη δικαιοσύνη, υπήρξε πλήρης θεμελίωση της δραστηριότητας του "Ξεπλύματος" και της βασικής εγκληματικής πράξης, από την οποία προέρχονταν οι παράνομοι πρόσοδοι και έγινε δέσμευση-κατάσχεση περιουσιακών στοιχείων (καταθέσεις μετρητών, μετοχές, πλοία, ακίνητα) η αξία των οποίων φτάνει συνολικά τα τέσσερα δισεκατομμύρια τριακόσια εκατομμύρια δραχμές (4.300.000.000).
Ανατρέχοντας σε ανάλογες εκθέσεις προηγουμένων ετών της Επιτροπής Θεσμών και Διαφάνειας, διαπιστώνεται η αισθητή πρόοδος που συντελείται χρόνο με το χρόνο τόσο στις συνθήκες και στις υποδομές λειτουργίας της Επιτροπής του άρθρου 7 του ν. 2331/1995, όσο και στην αυξανόμενη αποτελεσματικότητά της, αναφορικά με την αντιμετώπιση αυτής της νέας εγκληματικής δραστηριότητας, του "Ξεπλύματος", δηλ. βρώμικου χρήματος. 
Κυρίως, όμως, πρέπει να αναφερθεί ότι πέρα από τις καθιερωμένες δραστηριότητες της, η Επιτροπή, στα πλαίσια συνεργασίας των μελών των ομάδων F.A.T.F. & EGMONT και με υπόδειξη των φορέων αυτών, ανέλαβε την παροχή βοήθειας σε άλλες χώρες για την απόκτηση κατάλληλης νομοθεσίας. Η συνεργασία με χώρες όπως η Βουλγαρία, η Ουγγαρία και η Βόρειος Κορέα υπήρξε αποτελεσματική και η νομοθεσία, που απέκτησαν οι χώρες αυτές στο "Ξέπλυμα Χρήματος", περιέχει πολλά από τα βασικά στοιχεία της δικής μας και κυρίως του ν. 2331/1995.
Υπάρχει, λοιπόν, μια διεθνής αναγνώριση τόσο για την ικανοποιητική κατάσταση στην οποία βρίσκεται η χώρα μας στον τομέα της αντεγκληματικής πολιτικής όσο και στη λειτουργία της Επιτροπής του άρθρου 7 του ν. 2331/1995, στην οποία, ήδη, έχει γίνει επίσημη πρόταση - αίτηση να αναλάβει για τα επόμενα δύο χρόνια τη διοίκηση του EGMONT group.
Δ. ΣΥΜΠΕΡΑΣΜΑΤΑ ΚΑΙ ΠΡΟΤΑΣΕΙΣ
1. Σύμφωνα με όσα έχουν εκτεθεί, η Επιτροπή του άρθρου 7 του ν. 2331/1995 με ένα ανεκτό επίπεδο στελέχωσης και υποδομής (το οποίο όμως πρέπει να ενισχυθεί) έχει σημειώσει θετικά βήματα στην προσπάθεια αντιμετώπισης του εγκληματικού φαινομένου για το οποίο θεσπίστηκε.
Επισημαίνεται ότι η Επιτροπή δεν εξασφαλίζει πάντοτε την αναγκαία συνδρομή των τραπεζικών οργανισμών. 
2. Παρά το ότι πολλά ακόμα υπολείπονται να γίνουν, εκτιμάται ότι η κατάσταση στην οποία βρίσκεται η χώρα μας στον τομέα της αντεγκληματικής πολιτικής είναι σχετικά ικανοποιητική. Αξίζει να αναφερθεί ότι από πλευράς νομοθεσίας, διάρθρωσης μηχανισμών και αποτελεσματικής λειτουργίας σύμφωνα με επίσημα στοιχεία της F.A.T.F. η Ελλάδα βρίσκεται μέσα στις πέντε (5) πρώτες χώρες του κόσμου στην αντιμετώπιση του "Ξεπλύματος".
3. Η νέα οδηγία της Ευρωπαϊκής Ένωσης για την αντιμετώπιση της νομιμοποίησης εσόδων από παράνομες δραστηριότητες, η κύρωση της Σύμβασης των Ηνωμένων Εθνών για το οργανωμένο έγκλημα (και το "ξέπλυμα") και οι αποφάσεις της κοινής Συνόδου των Υπουργών Οικονομικών και Δικαιοσύνης της Ευρωπαϊκής Ένωσης θα οδηγήσουν στην επίτευξη ενός ικανοποιητικού επιπέδου συνεργασίας μεταξύ των χωρών της Ευρωπαϊκής Ένωσης που δυστυχώς σήμερα είναι πολύ χαμηλό. Κυρίως, όμως, θα οδηγήσουν αναγκαστικά και σε συγκεκριμένες τροποποιήσεις της νομοθεσίας μας.
Εκτός, όμως, από τις τροποποιήσεις αυτές που θα είναι απαραίτητες για τον εναρμονισμό του δικαίου μας στα νέα διεθνή δεδομένα, έχουμε την άποψη ότι άμεσα πρέπει να αναληφθούν νομοθετικές πρωτοβουλίες στις εξής κατευθύνσεις:
α. Στην παροχή δυνατότητας στον Πρόεδρο της Επιτροπής να παγώνει τραπεζικούς λογαριασμούς (freezing) για μικρό χρονικό διάστημα (5 εργάσιμες ημέρες).
β. Στην επιβολή υποχρέωσης και στους υποθηκοφύλακες και διευθυντές κτηματολογίων να αναφέρουν στην Επιτροπή ύποπτες συναλλαγές στις μεταβιβάσεις ακινήτων.
γ. Στην άρση της σύγκρουσης καθηκόντων που υπάρχει, σχετικά με την προστασία των προσωπικών δεδομένων στο χώρο επιβολής του ποινικού δικαίου, μεταξύ της Επιτροπής του άρθρου 7 του ν. 2331/1995 και της Αρχής Προστασίας Προσωπικών Δεδομένων και
δ. Στον έλεγχο της λειτουργίας "off shore εταιρειών" και εταιρειών ηλεκτρονικής μεταφοράς κεφαλαίων.
Οι τρεις τελευταίες προτάσεις έχουν επισημανθεί και στην Εισήγηση της Επιτροπής Θεσμών και Διαφάνειας της Δ΄ Συνόδου της Θ΄ Περιόδου.
Η Επιτροπή Θεσμών και Διαφάνειας θεωρεί πολύ σημαντική την αποστολή της Επιτροπής του άρθρου 7 του ν. 2331/1995, αλλά πιστεύει πως πρέπει να εντείνει τις προσπάθειές της για περισσότερα θετικά αποτελέσματα.
Η Εισήγηση έγινε δεκτή, κατά πλειοψηφία.
Αρνητική ψήφο έδωσε η κυρία Λιάνα Κανέλλη, εκπρόσωπος του Κ.Κ.Ε..
3.4. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΟ ΑΝΩΤΑΤΟ ΣΥΜΒΟΥΛΙΟ ΕΠΙΛΟΓΗΣ ΠΡΟΣΩΠΙΚΟΥ (Α.Σ.Ε.Π.)
Ν. 2190/1994
Α. Η Επιτροπή Θεσμών και Διαφάνειας, αφού δέχθηκε σε ακρόαση, στην συνεδρίασή της, την 22α Μαρτίου 2001, τον Πρόεδρο και τον Αντιπρόεδρο του Ανώτατου Συμβουλίου Επιλογής Προσωπικού κ. Μιχαήλ Παπαδάκη και κ. Γεώργιο Βέη, και αφού μελέτησε την υποβληθείσα σε αυτή, έκθεση πεπραγμένων του έτους 2000 και αντάλλαξε απόψεις, κατέληξε στις εξής παρατηρήσεις:
Β. 1) Το Ανώτατο Συμβούλιο Επιλογής Προσωπικού, αποτελεί, κατά το άρθρο 2 παρ. 1 του ν. 2190/1994, ανεξάρτητη αρχή, μη υποκείμενη σε ιεραρχικό ή άλλο έλεγχο, από απόψεως νομιμότητας, από κυβερνητικά όργανα ή άλλη διοικητική αρχή. Συνεπώς, οι πράξεις του ελέγχονται μόνο από τα κατά περίπτωση αρμόδια Δικαστήρια. Και τούτο διότι η αρχή, στην οποία θεμελιώθηκε η θέσπιση του ν. 2190/1994, ήταν ότι η διαχείριση του συστήματος προσλήψεων δεν πρέπει να γίνεται από την Κυβέρνηση, αλλά από εντελώς ανεξάρτητη -απ' αυτήν- αρχή, ώστε το σύστημα αυτό να αποκτήσει αξιοπιστία και αποδοχή εκ μέρους όλων.
Ως πρόσθετη ασφάλεια της λειτουργικής ανεξαρτησίας του Σώματος, αλλά και της ατομικής των μελών του, ώστε να αποκλεισθεί και η παραμικρή αμφιβολία, εδόθη σ' αυτό και η αρμοδιότητα της αναπαραγωγής του, με επιλογή από το ίδιο, των μελών του.
΄Ηδη, με το άρθρο 103 παρ. 7 του Συντάγματος καθιερώνεται ότι "Η πρόσληψη υπαλλήλων στο Δημόσιο και στον ευρύτερο δημόσιο τομέα, όπως αυτός καθορίζεται κάθε φορά, πλην των περιπτώσεων της παραγράφου 5, γίνεται είτε με διαγωνισμό είτε με επιλογή σύμφωνα με προκαθορισμένα και αντικειμενικά κριτήρια και υπάγεται στον έλεγχο ανεξάρτητης αρχής, όπως νόμος ορίζει.". Έτσι γίνεται δεκτό ένα αίτημα τόσο του Προέδρου και των μελών του Α.Σ.Ε.Π. όσο και των κομμάτων της Βουλής.
2) Στο πεδίο των αρμοδιοτήτων του Α.Σ.Ε.Π. υπάγεται κατά κύριο λόγο, η διασφάλιση των αρχών της αξιοκρατίας, της διαφάνειας και της αντικειμενικότητας, σε όλο το φάσμα της λειτουργίας του και ειδικότερα:
α) στην επιλογή του τακτικού προσωπικού στον μείζονα χώρο του Δημοσίου,
β) στον έλεγχο της τυπικής και ουσιαστικής νομιμότητας, των ενεργειών των νομικών προσώπων του ευρύτερου δημόσιου τομέα, οι οποίες αφορούν διορισμούς προσωπικού.
Να σημειωθεί ότι πέραν της βασικής του αρμοδιότητας στο Α.Σ.Ε.Π., μετά τη θέσπιση του ν. 2190/1994, ανετέθησαν και πρόσθετες αρμοδιότητες, που διευρύνουν το χώρο της αρμοδιότητάς του, αλλά και επιβαρύνουν το έργο του.
3) Κατά το έτος 2000: 
α) εκδόθηκαν δύο (2) προκηρύξεις, για την πλήρωση θέσεων με γραπτό διαγωνισμό, δώδεκα (12) προκηρύξεις για την πλήρωση θέσεων με σειρά προτεραιότητας και τέσσερις (4) προκηρύξεις για την πλήρωση θέσεων ειδικού επιστημονικού προσωπικού,
β) ερευνήθηκαν 1169 συνολικά ενστάσεις κατά πινάκων επιλογής τακτικού προσωπικού,
γ) ελέγχθηκαν προκηρύξεις και πίνακες επιλογής τακτικού προσωπικού κατά την διαδικασία των άρθρων 1 παρ. 3 του ν. 2527/97 και άρθρου 9 παρ. 12 του ν. 2623/98 και 24 παρ. 2 του ν. 2716/99,
δ) ερευνήθηκαν ανακοινώσεις - προκηρύξεις, πίνακες επιλογής προσωπικού και ενστάσεις για περιπτώσεις προσλήψεων εποχιακού προσωπικού.
4) Η λειτουργία του Α.Σ.Ε.Π., έχει καταξιωθεί σε πολύ μεγάλο βαθμό, τόσο στη συνείδηση των ενδιαφερομένων, αλλά και του κοινωνικού συνόλου γενικότερα.
Η αρχική δυσπιστία με την οποία αντιμετωπίσθηκε, η οποία ενισχύθηκε και από τις μεγάλες καθυστερήσεις, κατά την έκδοση των αποτελεσμάτων, έχει μειωθεί σημαντικά και λόγω των μηχανισμών και λόγω της εμπειρίας η οποία εν τω μεταξύ έχει αποκτηθεί.
5) Όμως η καταξίωση του Α.Σ.Ε.Π., αλλά και του όλου συστήματος των προσλήψεων, κινδυνεύει να πληγεί καίρια εξ αιτίας, ιδίως, των ακολούθως παρατιθεμένων παραγόντων, οι οποίοι λειτουργούν συμπληρωματικώς:
α. Ενώ οι αρμοδιότητες του Α.Σ.Ε.Π. διευρύνονται σταδιακά, η υλικοτεχνική του υποδομή παραμένει στάσιμη.
Η μη ανάπτυξη της μηχανοργάνωσης τόσο από τεχνολογικής πλευράς, όσο και από πλευράς χειριστών, αναγκάζει το Α.Σ.Ε.Π. να καταφεύγει σε άλλες μηχανογραφικές υπηρεσίες, με αρνητικές συνέπειες.
β. Επίσης, το προσωπικό είναι ανεπαρκές. Επιπλέον, δε πρόβλημα διαπιστώνεται και στη δυσχέρεια εξεύρεσης του εξειδικευμένου επιστημονικού προσωπικού για την διενέργεια του διαγωνισμού του Υπουργείου Παιδείας.
6) Διαπιστώνεται ότι η χάριν της ταχείας διεκπεραίωσης της διαδικασίας αποκέντρωση της δυνατότητας προσλήψεων, σύμφωνα με τον Ν. 2736/99 και στους από το άρθρο 1 παρ. 3 φορείς, επέφερε και δημιούργησε μια σειρά από προβλήματα και αρνητικές συνέπειες.
Μάλιστα, ερευνάται, και η πιθανότητα συμπαιγνίας φορέων και ενδιαφερομένων, οι οποίοι καταφεύγουν, είτε στα πολιτικά, είτε στα διοικητικά δικαστήρια και καταφέρνουν είτε με την έκδοση προσωρινής διαταγής είτε με ασφαλιστικά μέτρα να παγιώνουν παράνομους διορισμούς.
7) Τούτο διαπιστώνεται ιδιαίτερα στην πρόσληψη εποχικού προσωπικού από τους Οργανισμούς Τοπικής Αυτοδιοίκησης.
Είναι χαρακτηριστικό και ιδιαίτερα ανησυχητικό ότι από τις προκηρύξεις του έτους 2000, οι οποίες αφορούσαν 120.000 περίπου υποψηφίους και έγιναν από το Α.Σ.Ε.Π., οι ενστάσεις που έγιναν και ερευνήθηκαν ανέρχονται στις 1169, αντίθετα, οι ενστάσεις οι οποίες αφορούσαν 4702 προσλήψεις και οι οποίες έγιναν από Ο.Τ.Α., Δ.Ε.Κ.Ο., ΤΡΑΠΕΖΕΣ κ.λπ., ανέρχονται σε 1819. Δηλαδή, το ποσοστό των ενστάσεων που υπεβλήθησαν για τους διαγωνισμούς που διενήργησε το Α.Σ.Ε.Π. ανέρχεται σε 1 - 1,2% περίπου, ενώ οι ενστάσεις που υπεβλήθησαν για διαγωνισμούς που διεξήχθησαν από τους άλλους φορείς ανέρχεται περίπου στο 50%.
8) Εάν στα παραπάνω προσθέσουμε και το φαινόμενο, των πλαστών απολυτηρίων, το οποίο πολλαπλασιάζεται, σε συνδυασμό με τα πτυχία των ιδιωτικών σχολών με την πλασματική υψηλή βαθμολογία, διαπιστώνουμε ότι η αποκέντρωση, μπορεί να βελτίωσε τον χρόνο ολοκλήρωσης των προσλήψεων, έβλαψε όμως σημαντικά τις βασικές αρχές του Ν. 2190, δηλαδή, την διαφάνεια και την αξιοκρατία.
Γ. ΠΡΟΤΑΣΕΙΣ
Για τη βελτίωση της εν γένει αποδόσεως του Α.Σ.Ε.Π., ώστε η λειτουργία του να είναι ταχύτερη, αποτελεσματικότερη και ολιγότερο δαπανηρή, με παράλληλη, όπως έχει επισημανθεί και στο παρελθόν, πληρέστερη και πιστότερη εφαρμογή των αξιοκρατικών κριτηρίων, ενδείκνυνται οι ακόλουθες ενέργειες:
1. Να αντικατασταθεί, η παράγραφος 5 του άρθρου Ν. 2190/1994, όπως αντικαταστάθηκε με το άρθρο 2 παρ. 4 του ν. 2527/1997 και τροποποιήθηκε με το άρθρο 20 παρ. 6 Ν. 2738/1999, ως ακολούθως:
"5. Κάθε υποψήφιος, για θέσεις της ίδιας προκήρυξης, δικαιούται να υποβάλει μία μόνο αίτηση και για θέσεις μίας μόνο κατηγορίας προσωπικού (ΠΕ, ΤΕ, ΔΕ, ΥΕ). Στην αίτησή του ο υποψήφιος δηλώνει κατά σειρά προτίμησης μέχρι δέκα (10) θέσεις της αυτής ή διαφορετικών νομαρχιών, του ίδιου ή διαφορετικών κλάδων ή ειδικοτήτων του αυτού ή διαφορετικών φορέων (υπηρεσιών ή νομικών προσώπων) στις οποίες επιθυμεί να διορισθεί. Οι πέραν των δέκα προτιμήσεις δεν λαμβάνονται υπόψη. Αν ο υποψήφιος δε δηλώσει προτιμήσεις, θεωρείται ότι έχει δηλώσει θέσεις των δέκα πρώτων κλάδων ή ειδικοτήτων, στις οποίες αντιστοιχεί ο τίτλος σπουδών που κατέχει, κατά τη σειρά των νομαρχιών και φορέων, όπως οι νομάρχες και οι φορείς αναγράφονται στην προκήρυξη."
2) Να θεσπισθεί, η επιβολή πειθαρχικών κυρώσεων στα μέλη των διοικήσεων των επιχειρήσεων Ο.Τ.Α. α' και β' βαθμού που αναφέρονται στο άρθρο 1 παρ. 3 Ν. 2527/1997, σε περίπτωση διαπίστωσης παράβασης του νόμου και μη συμμόρφωσης στις υποδείξεις του Α.Σ.Ε.Π..
3) Να θεσπισθεί ότι στις περιπτώσεις των Δήμων ή Δημοτικών Επιχειρήσεων την πράξη καταλογισμού του συνόλου των αποδοχών που καταβλήθηκαν στο παρανόμως απασχολούμενο ή απασχοληθέν προσωπικό, εκδίδει κατά του υπαιτίου ο Γενικός Γραμματέας της οικείας Περιφέρειας.
4) Να θεσπισθεί η κατά τακτά χρονικά διαστήματα (τρίμηνα ή τετράμηνα) έκδοση από τον οικείο Νομάρχη προκηρύξεως ενιαίας για όλους τους Δήμους και Κοινότητες της ίδιας διευρυμένης ή μη διευρυμένης Νομαρχιακής Αυτοδιοικήσεως σε όσες περιπτώσεις προβλέπεται η έκδοση από Οργανισμό Τοπικής Αυτοδιοίκησης α' βαθμού προκηρύξεων για πρόσληψη μη εποχιακού προσωπικού.
5) Να επισπευσθεί η έκδοση του από το άρθρο 22 Ν. 2527/1997 προβλεπομένου Προεδρικού Διατάγματος για κωδικοποίηση των πολυαρίθμων, σε διαφορετικά νομοθετικά κείμενα περιλαμβανομένων διατάξεων που ρυθμίζουν θέματα επιλογής διορισμού προσωπικού στον ευρύτερο δημόσιο τομέα.
6) Να ενισχυθεί το προσωπικό του Α.Σ.Ε.Π. και να επισπευσθεί η λύση του προβλήματος στεγάσεως όλων των υπηρεσιών του Α.Σ.Ε.Π. σε ενιαίο κτίριο, το οποίο να καλύπτει επαρκώς τις διευρυμένες βασικές λειτουργικές του ανάγκες.
7) Να ενισχυθεί για τους λόγους, που αναφέρονται ανωτέρω, ο μηχανολογικός εξοπλισμός της μηχανογραφικής μονάδα του Α.Σ.Ε.Π., με παράλληλη δυνατότητα ηλεκτρονικής αναγνώσεως των αιτήσεων των υποψηφίων.
8) Να οργανωθούν, για την αντιμετώπιση των περιγραφομένων προβλημάτων, σε συνεννόηση με το Α.Σ.Ε.Π., από την αρμόδια υπηρεσία του Υπουργείου Εσωτερικών, Δημόσιας Διοίκησης και Αποκέντρωσης, ενημερωτικά προγράμματα περί του τρόπου α) εφαρμογής των διατάξεων των άρθρων 21 του Ν. 2190/1994, 9 παρ. 12 του Ν. 2623/1998, 1 παρ. 3 του Ν. 2527/1997, 24 παρ. 2 του Ν. 2716/1997 και 10 παρ. 7 του Ν. 2839/2000, β) απλουστεύσεως των πραγμάτων και γ) αντιμετωπίσεως των παρεκτροπών, με στόχο τη σύννομη και ταχύτερη κάλυψη των αναγκών των οικείων φορέων σε προσωπικό.
Η Επιτροπή κρίνει αναγκαία τη διατήρηση των αρμοδιοτήτων του Α.Σ.Ε.Π. και το μη περιορισμό του έργου του και των αρμοδιοτήτων μέσω αποσπασματικών διατάξεων του νόμου.
Η Εισήγηση έγινε δεκτή, κατά πλειοψηφία.
Αρνητική ψήφο έδωσε η κυρία Λιάνα Κανέλλη, εκπρόσωπος του Κ.Κ.Ε..
3.5. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓIΑ ΤΗΝ ΕΠΙΤΡΟΠΗ ΑΝΤΑΓΩΝΙΣΜΟΥ
Ν. 2837/2000
Α. Η Ειδική Μόνιμη Επιτροπή Θεσμών και Διαφάνειας αφού δέχθηκε στις 29/3/2001 σε ακρόαση τον Πρόεδρο της Επιτροπής Ανταγωνισμού κ. Δημήτριο Τζουγανάτο και αφού μελέτησε την έκθεση πεπραγμένων της Επιτροπής αυτής για το χρονικό διάστημα από 03/10/00 μέχρι 19/03/01, διάστημα που αναφέρεται σε χρόνο μετά τη δημοσίευση και συνεπώς την έναρξη ισχύος του Νόμου 2837/03-08-00 που συμπίπτει και με το διορισμό νέας Διοικήσεως, υπό τον κ. Τζουγανάτο ως Πρόεδρο, κατέληξε στα ακόλουθα: 
Β. 1. Η Επιτροπή Ανταγωνισμού, που ως γνωστόν έχει συσταθεί ως ανεξάρτητη διοικητική αρχή, αρμόδια για τον έλεγχο των μονοπωλίων και ολιγοπωλίων και την προστασία του ελεύθερου ανταγωνισμού σύμφωνα με τις σχετικές διατάξεις τόσο του Ελληνικού Συντάγματος όσο και της Ελληνικής και Κοινοτικής Νομοθεσίας, είχε κριθεί από την Επιτροπή Θεσμών και Διαφάνειας ότι κατά την προηγούμενη θητεία της υπό τον κ. Αργυρόπουλο είχε επιτελέσει ανεπαρκές έργο. 
2. Η διαπίστωση αυτή είχε βασιστεί: 
α) Στο ότι οι αρμοδιότητες της Επιτροπής Ανταγωνισμού, όπως αυτές ορίζονται από τις σχετικές διατάξεις, ασκήθηκαν με σοβαρή πλημμέλεια. 
β) Από τις 989 υποθέσεις που είχαν κατατεθεί προς διερεύνηση στην Επιτροπή Ανταγωνισμού από την έναρξη λειτουργίας της έως τις 29/10/99, είχαν διεκπεραιωθεί οι 509, ενώ εκκρεμούσαν άλλες 480. 
γ) Η καθυστέρηση στη διεκπεραίωση των υποθέσεων αρμοδιότητας της Επιτροπής Ανταγωνισμού είχε κριθεί ως υπερβολική και είχαν δημιουργηθεί εύλογες αμφιβολίες για την αποτελεσματικότητά της. 
δ) Ο αυτεπάγγελτος έλεγχος εκ μέρους της Επιτροπής Ανταγωνισμού, όπου αυτός προβλέπεται νομίμως, ήταν ανύπαρκτος, αφού μόνο σε τρεις περιπτώσεις είχε επέμβει. 
ε) Ο έλεγχος των υποθέσεων που είχαν κατατεθεί στην Επιτροπή Ανταγωνισμού ήταν κατά βάση εντελώς επιφανειακός. 
3. Από την ψήφιση του νόμου 2837/03-08-00, στον οποίο φαίνεται να ελήφθησαν υπόψη κάποιες παρατηρήσεις του πορίσματος της Επιτροπής Θεσμών και Διαφάνειάς του 1999, όπως π.χ. η πρότασή μας προς την Κυβέρνηση η Επιτροπή Ανταγωνισμού να είναι αυτοδύναμη οικονομικά και διοικητικά, αλλά και από την τοποθέτηση νέας διοικήσεως υπό τον κ. Τζουγανάτο ως Πρόεδρο, φαίνεται τα πράγματα να μεταβάλλονται προς θετική κατεύθυνση. Τούτο αποδεικνύεται και από τα εξής στοιχεία, που προέκυψαν τόσο από την ακρόαση του Προέδρου της Επιτροπής Ανταγωνισμού όσο και από την υποβολή των πεπραγμένων της Επιτροπής. 
i) Ενώ τον Αύγουστο του 2000 οι εκκρεμότητες της Επιτροπής Ανταγωνισμού αφορούσαν 600 υποθέσεις, τον Απρίλιο του 2001 οι εκκρεμότητες είχαν περιοριστεί στις 300 υποθέσεις από ένα ουσιαστικό ξεκαθάρισμα του αρχείου, ενώ δεν υφίσταται εκκρεμότητα για τις τρέχουσες υποθέσεις. 
ii) Η Επιτροπή Ανταγωνισμού είχε συστήσει πέντε ομάδες εργασίας προκειμένου να μελετηθούν: 
α) ο Κανονισμός Λειτουργίας και διαχείρισης των πόρων τη Επιτροπής Ανταγωνισμού 
β) ο νέος Οργανισμός της Γραμματείας της 
γ) ο Κώδικας Δεοντολογίας των μελών και των υπαλλήλων της Επιτροπής Ανταγωνισμού 
δ) η αναμόρφωση των εντύπων που χρησιμοποιούνται απ' αυτήν και 
ε) η μέθοδος χορήγησης ειδικής πρόσθετης αμοιβής στους υπαλλήλους της Γραμματείας της Επιτροπής Ανταγωνισμού. Και οι 5 ομάδες εργασίας ολοκλήρωσαν το έργο τους και έχουν καταθέσει τις προτάσεις τους στην Επιτροπή Ανταγωνισμού. 
iii) Η Επιτροπή Ανταγωνισμού πραγματοποίησε 43 πολύωρες συνεδριάσεις, κατά τη διάρκεια των οποίων εξήτασε μεγάλο αριθμό υποθέσεων και έλαβε διάφορες κρίσιμες, για τη λειτουργία της επιτροπής, αποφάσεις. 
iv) Εκδόθηκαν 26 πράξεις Προέδρου για υποθέσεις προληπτικού ελέγχου συγκεντρώσεων επιχειρήσεων που δεν ενέπιπταν στις διατάξεις του άρθρου 4β του Ν. 2837/00, ενώ 153 υποθέσεις συγκεντρώσεων επιχειρήσεων τέθηκαν στο αρχείο της υπηρεσίας. 
v) Η Επιτροπή Ανταγωνισμού προχώρησε σε σύσταση Υπηρεσιακού Συμβουλίου, το οποίο και ρύθμισε πολλές εκκρεμείς υποθέσεις του προσωπικού της Γραμματείας της Επιτροπής Ανταγωνισμού. 
vi) Η Επιτροπή Ανταγωνισμού ανέπτυξε σημαντική δραστηριότητα στα πλαίσια της Ευρωπαϊκής Επιτροπής, του Ο.Ο.Σ.Α. καθώς και των Εθνικών αρχών ανταγωνισμού. 
4. Η Επιτροπή Θεσμών και Διαφάνειας διαπιστώνει ότι, εκτός του αναμφισβήτητα σημαντικού έργου που έχει επιτελεστεί από τη νέα Διοίκηση της Επιτροπής Ανταγωνισμού, υφίστανται ακόμη εκκρεμότητες σοβαρών θεμάτων που επιβάλλεται να αντιμετωπιστούν ταχύτατα όπως: 
α) Η περίπτωση της υπερσυγκέντρωσης της "ΜΙΝΟΑΝ FLYING DOLPHINS" 
β) Εκκρεμής υπόθεση εις βάρος της εταιρίας "3Ε" 
γ) Η υπόθεση που αφορά ενέργειες της εταιρίας "GLAXO" και αναφέρεται σε θέματα υγείας 
δ) Η καταγγελία από το 1996 για την είσπραξη των δικαιωμάτων στιχουργών και συνθετών 
ε) Ερώτημα του Υπουργού Ανάπτυξης, που αφορά την κίνηση των πετρελαιοειδών και τις στρεβλώσεις που παρουσιάζονται στην αγορά τους, για το οποίο απαιτείται γνωμοδότηση της Επιτροπής Ανταγωνισμού. 
Γ. ΣΥΜΠΕΡΑΣΜΑΤIΚΑ 
Η Επιτροπή Θεσμών και Διαφάνειας, αφού διαπιστώνει με ικανοποίηση ότι κάποιες από τις εισηγήσεις της κατά την προηγούμενη θητεία της έγιναν αποδεκτές από την Κυβέρνηση με αποτέλεσμα την πλέον εύρυθμη αλλά και αποτελεσματική λειτουργία της Επιτροπής Ανταγωνισμού, επανέρχεται σε ορισμένες από τις προτάσεις της και υποστηρίζει: 
1. Την κατάργηση όσων διατάξεων εξακολουθούν να παρέχουν τη δυνατότητα στους αρμόδιους Υπουργούς να εγκρίνουν κατά παρέκκλιση, συγκεντρώσεις επιχειρήσεων οι οποίες έχουν απαγορευθεί από την Επιτροπή Ανταγωνισμού και τούτο διότι η παρέκκλιση αυτή αφαιρεί από την Επιτροπή Ανταγωνισμού, τουλάχιστον στις περιπτώσεις αυτές, τον χαρακτήρα της Ανεξάρτητης Διοικητικής Αρχής. Ως εναλλακτική πρόταση υποβάλλεται η σκέψη επακριβούς, κατά το δυνατό, καθορισμού των λόγων για τους οποίους οι αρμόδιοι Υπουργοί μπορούν να εγκρίνουν κατά παρέκκλιση. 
2. Τη νομοθετική πρόβλεψη και οργάνωση έγκαιρης εκπλήρωσης της υποχρέωσης της Επιτροπής Ανταγωνισμού για κατάρτιση πλήρους και διαρκώς εμπλουτιζόμενου Μητρώου συμπράξεων και συγχωνεύσεων επιχειρήσεων, το οποίο πρέπει να είναι προσιτό στους κατά νόμο ενδιαφερόμενους. 
3. Τη νομοθετική πρόβλεψη ειδικών προσόντων, αναλόγωv με τα καθήκοντα που του ανατίθενται, με βάση τα οποία θα επιλέγεται ο εκάστοτε Πρόεδρος της Επιτροπής Ανταγωνισμού καθώς και συγκεκριμένη διαδικασία επιλογής του, υπό εγγυήσεις ανεξαρτησίας. 
1. Την παροχή της διαβεβαίωσης ότι η Επιτροπή μας προτίθεται να συμβάλει ενεργά με την ολόπλευρη στήριξη του έργου της Επιτροπής Ανταγωνισμού κρίνοντάς το ως απόλυτα σημαντικό, ώστε και ο έλεγχος της συμπεριφοράς των επιχειρήσεων να είναι αποτελεσματικός και η καινούρια δομή της Επιτροπής Ανταγωνισμού βάσει του νέου νόμου να ολοκληρωθεί και να λειτουργήσει. 
Η Επιτροπή Θεσμών και Διαφάνειας ακόμη προτίθεται να πράξει και ό,τι άλλο απαιτείται για την καθιέρωση της Επιτροπής Ανταγωνισμού στη συνείδηση των Ελλήνων και ιδιαίτερα του επιχειρηματικού κόσμου της Χώρας μας ως ουσιαστικής συνιστώσας στη διασφάλιση της ηθικής και στη προστασία της εντιμότητας στη δράση των ελληνικών επιχειρήσεων.
Η Εισήγηση έγινε δεκτή, κατά πλειοψηφία.
Αρνητική ψήφο έδωσε η κυρία Λιάνα Κανέλλη, εκπρόσωπος του Κ.Κ.Ε..
Αθήνα, 15 Ιουνίου 2001
Ο ΠΡΟΕΔΡΟΣ ΤΗΣ ΕΠΙΤΡΟΠΗΣ
ΕΥΑΓΓΕΛΟΣ ΜΑΛΕΣΙΟΣ

Η Α' ΑΝΤΙΠΡΟΕΔΡΟΣ Η Β' ΑΝΤΙΠΡΟΕΔΡΟΣ
ΑΝΝΑ ΜΠΕΝΑΚΗ-ΨΑΡΟΥΔΑ ΛΙΑΝΑ ΚΑΝΕΛΛΗ
Ο ΓΡΑΜΜΑΤΕΑΣ
ΦΩΤΙΟΣ ΚΟΥΒΕΛΗΣ
ΤΑ ΜΕΛΗ
ΜΑΡΙΑ ΘΩΜΑ
ΦΟΙΒΟΣ ΙΩΑΝΝΙΔΗΣ
ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ
ΑΘΑΝΑΣΙΟΣ ΜΑΤΗΣ
ΦΡΑΓΚΛΙΝΟΣ ΠΑΠΑΔΕΛΛΗΣ
ΒΑΣΙΛΕΙΟΣ ΠΑΠΑΝΙΚΟΛΑΣ
ΠΡΟΚΟΠΗΣ ΠΑΥΛΟΠΟΥΛΟΣ
ΝΙΚΟΛΑΟΣ ΚΑΤΣΑΡΟΣ
ΒΟΥΛΗ ΤΩΝ ΕΛΛΗΝΩΝ
ΠΕΡΙΟΔΟΣ Ι'- ΣΥΝΟΔΟΣ Α'
ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ

Ε Κ Θ Ε Σ Η
Της Ειδικής Μόνιμης Επιτροπής Αποτίμησης Τεχνολογίας
Προς τη Βουλή των Ελλήνων
Κατά τη A' Σύνοδο της I' Περιόδου, η Ειδική Μόνιμη Επιτροπή Αποτίμησης Τεχνολογίας συγκροτήθηκε με την υπ' αριθμ.2545/1880/25-5-2000 απόφαση του Προέδρου της Βουλής, σύμφωνα με το άρθρο 43Α του Κανονισμού της Βουλής και αποτελείται από τους Βουλευτές κ.κ. Γκαλήπ Γκαλήπ , Γεώργιο Δασκαλάκη, Κωνσταντίνο Διαμαντή, Χρήστο Θεοδώρου, Θεόδωρο Κατσανέβα, Θεόδωρο Κολιοπάνο, Ευτύχιο Κοντομάρη, (Πρόεδρο), Δημήτριο Κοσσυβάκη, Φλώρο Κωνσταντίνου, Εμμανουήλ Λουκάκη, Χρήστο Μαγκούφη, Εμμανουήλ Μπεντενιώτη, Δημήτριο Πιπεργιά, Κωνσταντίνο Σπηλιόπουλο, Κυριάκο Σπυριούνη, Αλέξανδρο Χρυσανθακόπουλο, Γεράσιμο Γιακουμάτο, Νικόλαο Γκελεστάθη, Αθανάσιο Δαβάκη, (Α΄ Αντιπρόεδρο), Σταύρο Καλογιάννη, Παναγιώτη Μελά, Βασίλειο Μιχαλολιάκο, Γεώργιο Ορφανό, Ελισάβετ Παπαδημητρίου, Φάνη Πετραλιά, Ευάγγελο Πολύζο, Νικόλαο Τσιαρτσιώνη, Αριστείδη Τσιπλάκο, Γεώργιο Χουρμουζιάδη, (Β΄ Αντιπρόεδρο), Ασημίνα Ξηροτύρη - Αικατερινάρη (Γραμματέα).
Αντικείμενο της Επιτροπής, σύμφωνα με το άρθρο 43Α του Κανονισμού της Βουλής, είναι "η παρακολούθηση και αξιολόγηση των συνεπειών της τεχνολογικής εξέλιξης, ώστε να συμβάλει συμβουλευτικά στη λήψη αποφάσεων και στη χάραξη τεχνολογικής στρατηγικής σε εθνικό επίπεδο, λαμβάνοντας υπόψη τα ιδιαίτερα κοινωνικά, οικονομικά, πολιτικά, επιστημονικά και πολιτιστικά χαρακτηριστικά της χώρας μας. Για την επίτευξη του σκοπού της, η Επιτροπή μπορεί, ιδίως, να συνδέεται επί θεματικής βάσης με ανάλογες δραστηριότητες των Κοινοβουλίων άλλων Χωρών και Διεθνών Οργανισμών, καθώς και κρατικών ή μη Οργανώσεων, Ιδρυμάτων, Ερευνητικών Κέντρων κ.α., να ενθαρρύνει τη διεθνή συνεργασία και έρευνα στον τομέα της τεχνολογικής αποτίμησης και, αν το κρίνει απαραίτητο, την ανταλλαγή πληροφοριών μεταξύ των αντιστοίχων Σωμάτων τεχνολογικής αποτίμησης".. 
Η Επιτροπή στα πλαίσια των ανωτέρω αρμοδιοτήτων της ασχολήθηκε με τα ακόλουθα θέματα: γενετικά τροποποιημένα προϊόντα, διαχείριση υδάτινων πόρων της Χώρας, απεμπλουτισμένο ουράνιο, η τηλεϊατρική στην Ελλάδα, ραδιοσυχνότητες FM, 
και 
αφού δέχθηκε σε ακρόαση ερευνητές και επιστήμονες, ειδικούς επί των θεμάτων, καθώς και Γενικούς Γραμματείς Υπουργείων και Οργανισμών και στελέχη της Δημόσιας Διοίκησης, κατέληξε σε ορισμένες διαπιστώσεις που περιλαμβάνονται στις κατωτέρω εισηγήσεις.
2. ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ
ΚΑΙ ΠΡΟΣΩΠΑ ΠΟΥ ΚΛΗΘΗΚΑΝ ΣΕ ΑΚΡΟΑΣΗ

ΘΕΜΑΤΑ ΗΜΕΡΟΜΗΝΙΑ ΣΥΖΗΤΗΣΕΩΣ
1. Ενημέρωση για τα γενετικά τροποποιημένα προϊόντα: από τον Υπουργό Γεωργίας κ. Γεώργιο Ανωμερίτη, τον Καθηγητή του Αριστοτελείου Πανεπιστημίου Θεσσαλονίκης κ. Αθανάσιο Τσαφτάρη, τον Πρόεδρο της Οικονομικής και Κοινωνικής Επιτροπής κ. Ανδρέα Κιντή και το μέλος της Επιτροπής αυτής κ. Χρ. Κεφάλα, την Καθηγήτρια του Πανεπιστημίου Αθηνών κυρία Αμαλία Καραγκούνη-Κύρτσου, τον Καθηγητή του Πανεπιστημίου Κρήτης κ. Ν. Πανόπουλο, την Υφυπουργό Ανάπτυξης κυρία Μαρία Αποστολάκη, τον Υφυπουργό ΠΕ.ΧΩ.Δ.Ε. κ. Ηλία Ευθυμιόπουλο, την Καθηγήτρια του Πανεπιστημίου Αθηνών κυρία Αμαλία Καραγκούνη-Κύρτσου, την Πρόεδρο του Ε.Φ.Ε.Τ. κυρία Χριστίνα Παπανικολάου, τον Πρόεδρο του Ε.Σ.Ρ. κ. Βασίλειο Λαμπρίδη, το μέλος του Ε.Σ.Ρ. κ. Νικόλαο Καϊμάκη, την Υφυπουργό Υγείας κυρία Χριστίνα Σπυράκη, τον Πρόεδρο του Παιδαγωγικού Ινστιτούτου και Καθηγητή Γενετικής του Πανεπιστημίου Πατρών κ. Σταμάτη Αλαχιώτη, τον Αναπληρωτή Καθηγητή της Ιατρικής Σχολής του Αριστοτελείου Πανεπιστημίου Θεσσαλονίκης στο Εργαστήριο Βιολογίας και Γενετικής κ. Αναστάσιο Κουράκη, το μέλος του Σ.Ε.Β. κυρία Φωτεινή Λεγάκη, τη Γενική Διευθύντρια του Γενικού Χημείου του Κράτους κυρία Αγγελική Ασημακοπούλου και το Γενικό Δ/ντή του ΕΘ.Ι.ΑΓ.Ε. κ. Σπύρο Βυζαντινόπουλο. 11/10/200017/10/200025/10/200015/11/200022/11/20006/12/2000

2. Ενημέρωση για τη σπογγώδη εγκεφαλοπάθεια των βοοειδών από τον Υπουργό Γεωργίας κ. Γεώργιο Ανωμερίτη, τον Υφυπουργό Γεωργίας κ. Φώτιο Χατζημιχάλη, τον κ. Νικόλαο Χαραλαμπίδη, υπεύθυνο του Ελληνικού Γραφείου της Greenpeace, τον κ. Στέφανο Δελέπογλου, Πρόεδρο της Πανελλήνιας Ένωσης Κτηνιάτρων Δημοσίων Υπαλλήλων, τον κ. Βασίλειο Στύλα, Αναπληρωτή Γενικό Διευθυντή Κτηνιατρικής Υπηρεσίας του Υπουργείου Γεωργίας και την κυρία Αικατερίνη Μυλωνά, εκπρόσωπο του Πανελληνίου Κτηνιατρικού Συλλόγου. 8/11/2000
3. Ενημέρωση για τα προβλήματα που προκύπτουν κατά τη διαχείριση των υδάτινων πόρων της Χώρας: από τον κ. Ιωάννη Παπασταματίου, Γενικό Διευθυντή Εγγείων Βελτιώσεων του Υπουργείου Γεωργίας, τον κ. Σπύρο Βυζαντινόπουλο, Γενικό Διευθυντή του ΕΘ.Ι.ΑΓ.Ε., τον κ. Νικόλαο Κουτσοβίτη, Διευθυντή Αξιοποίησης Έργων και Μηχανικού Εξοπλισμού του Υπουργείου Γεωργίας, τον κ. Παναγιώτη Περγιαλιώτη, Προϊστάμενο της Διεύθυνσης Γεωλογίας-Υδρολογίας του Υπουργείου Γεωργίας, τον κ. Αντώνη Παπαθανασόπουλο, Σύμβουλο του Υπουργείου Ανάπτυξης, την κυρία Αναστασία Λαζάρου, Τμηματάρχη του Τμήματος Νερών της Διεύθυνσης Προστασίας του Περιβάλλοντος του Υ.ΠΕ.ΧΩ.Δ.Ε., την κυρία Χρυσάνθη Σιάτου, Προϊσταμένη του Τμήματος Υδάτινου Δυναμικού και Φυσικών Πόρων του Υ.ΠΕ.ΧΩ.Δ.Ε., τον Υφυπουργό Περιβάλλοντος, Χωροταξίας και Δημοσίων Έργων κ. Ηλία Ευθυμιόπουλο, τον κ. Θεμιστοκλή Ξανθόπουλο, Πρύτανη του Ε.Μ.Π., τον κ. Μάριο Τσέζο, Πρόεδρο του Ι.Γ.Μ.Ε. και τον κ. Γεώργιο Γκέκα, Γενικό Διευθυντή του Ι.Γ.Μ.Ε.. 18/1/200125/1/20018/2/200122/2/2001
4. Ενημέρωση για τα προβλήματα που προκύπτουν από τη χρήση απεμπλουτισμένου ουρανίου: από τον κ. Αθανάσιο Γεράνιο, Αναπληρωτή Καθηγητή Πυρηνικής Φυσικής του Πανεπιστημίου Αθηνών, τον κ. Ανδρέα Θεοφίλου, πυρηνικό φυσικό και ερευνητή του ΔΗΜΟΚΡΙΤΟΥ, τον κ. Λεωνίδα Καμαρινόπουλο, Πρόεδρο της Ελληνικής Ατομικής Ενέργειας και τον κ. Νικόλαο Κατσαρό, Γενικό Γραμματέα Βαλκανικών Χημικών Εταιρειών. 15/3/200122/3/2001

5. Ενημέρωση για τα προβλήματα που προκύπτουν κατά την εφαρμογή της Τηλεϊατρικής για την παροχή υπηρεσιών υγείας από τον κ. Χρήστο Μασσαλά, Πρύτανη του Πανεπιστημίου Ιωαννίνων και τον κ. Δημήτριο Φωτιάδη, Επίκουρο Καθηγητή Πληροφορικής του ιδίου Πανεπιστημίου. 4/4/2001
6. Ενημέρωση για την επιστημονική τεκμηρίωση του μέγιστου αριθμού κεραιών ραδιοφωνίας:από τον κ.Νικόλαο Αθανασάκη, Γενικό Γραμματέα Υπουργείου Τύπου και Μ.Μ.Ε., τον κ. Κων/νο Χάγερ, Αναπληρωτή Γενικό Διευθυντή Επικοινωνιών του Υπουργείου Μεταφορών και Επικοινωνιών, τον κ. Κων/νο Κυριακάκη, Προϊστάμενο της Διεύθυνσης Ηλεκτρονικών Συστημάτων της Κεντρικής Υπηρεσίας της Υ.Π.Α., τον κ. Φίλιππο Κωνσταντίνου, Καθηγητή Ε.Μ.Π., τον κ. Νικόλαο Ουζούνογλου, Καθηγητή Ε.Μ.Π., τον κ. Γρηγόριο Κωνσταντέλο, Πρόεδρο της ΄Ενωσης Χειριστών Πολιτικής Αεροπορίας, τον κ. Νικόλαο Κουρεντζή, Τεχνικό του Ρ/Φ Σταθμού POLIS, τον κ. Βασίλειο Λαμπρίδη, Πρόεδρο του Ε.Σ.Ρ., τον κ. Ιωάννη Πανταζόπουλο, Τεχνικό Ρ/Φ Σταθμών, τον κ. Διονύσιο Αγγελογιάννη, υπάλληλο της ΕΡΑ, τον κ. Ηλία Τσώνη, υπάλληλο του Υπουργείου Μεταφορών και Επικοινωνιών, την κυρία Ελένη Κόκαλη, Πρόεδρο της Ε.Ι.Ι.Ρ.Α., τον κ. Κίμωνα Τσίτουρα, υπάλληλο της Υ.Π.Α., τον κ. Γεώργιο Μπορομπόκα, τεχνικό σύμβουλο του Ραδιοσταθμού Flash και σύμβουλο της Ε.Ι.Ι.Ρ.Α., τον κ. Χρήστο Καψάλη Καθηγητή του Εθνικού Μετσοβίου Πολυτεχνείου, κ. Ιωάννη Σάχαλο, Καθηγητή του Αριστοτελείου Πανεπιστημίου Θεσσαλονίκης και Ανδρέα Μαρά, Καθηγητή του Πολυτεχνείου Κρήτης. 5/4/2001 πρ. 5/4/2001 απ.8/5/2001

7. Ενημέρωση για θέματα Βιοηθικής: από τον κ. Γεώργιο Κουμάντο, Πρόεδρο της Εθνικής Επιτροπής Βιοηθικής, τον κ. Εμμανουήλ Καλοκαιρινό, Πρόεδρο του Πανελληνίου Ιατρικού Συλλόγου, τον κ. Αντώνιο Κουτσελίνη, Αντιπρύτανη του Πανεπιστημίου Αθηνών, τον Πατέρα Νικόλαο Χατζηνικολάου και την κυρία Αικατερίνη Μανωλάκου, Βιολόγο. 31/5/2001

8. Συζήτηση του πορίσματος για τις κεραίες ραδιοφωνικών σταθμών FM του Λεκανοπεδίου Αττικής, που συνέταξε η Επιτροπή των Καθηγητών του Ε.Μ.Π.κ. Χρήστου Καψάλη, του Αριστοτελείου Πανεπιστημίου Θεσσαλονίκης κ. Ιωάννη Σάχαλου και του Πολυτεχνείου Κρήτης κ. Ανδρέα Μαρά. 14/6/2001
3.1. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΑ
ΓΕΝΕΤΙΚΑ ΤΡΟΠΟΠΟΙΗΜΕΝΑ ΠΡΟΪΟΝΤΑ
Στο νέο αιώνα που διανύουμε ένα από τα σημαντικά θέματα αποτελεί, χωρίς αμφιβολία, ο νέος τρόπος παραγωγής προϊόντων διατροφής, που είναι γνωστά σαν μεταλλαγμένα προϊόντα. Πρόκειται για τη χρήση βιοτεχνολογικών μεθόδων βασισμένων στη γενετική μηχανική για την παραγωγή προϊόντων διατροφής, που ξεκίνησε πειραματικά από τη δεκαετία του 1970.
Ήδη, χώρες, όπως οι Η.Π.Α. , Αυστραλία, Ιαπωνία, Καναδάς, Μεξικό, Αργεντινή και Κίνα παράγουν σε σημαντικό ποσοστό τέτοια προϊόντα θέτοντας, εκτός των άλλων, σε νέα βάση τα διεθνή οικονομικά συμφέροντα και την προστασία του περιβάλλοντος. Για το λόγο αυτό αυτές οι χώρες είναι εκείνες που κυρίως επιδιώκουν χαλαρές ρυθμίσεις επί αυτού του θέματος, αποσκοπώντας στην αύξηση της παραγωγής και των εξαγωγών τους.
Η Ευρωπαϊκή Ένωση τηρεί μια ενδιάμεση στάση για αυτά τα προϊόντα, επιδιώκοντας τη δημιουργία νομικού πλαισίου παραγωγής και εμπορίας τους. 
Η κοινή γνώμη όσον αφορά τη χρήση και χρησιμότητα των γενετικά τροποποιημένων οργανισμών έχει χωριστεί σε ομάδες ή σε γενικές γραμμές.
Πρώτη ομάδα που τάσσεται υπέρ της χρήσης των γενετικά τροποποιημένων οργανισμών και πιστεύει ότι θα λύσει πολλά προβλήματα διατροφής του ανθρώπου, και θα επιτύχει μείωση του κόστους παραγωγής από τη μη χρήση κάποιων φυτοφαρμάκων, μικρότερη επιβάρυνση στο περιβάλλον από επίσης μη χρήση φυτοφαρμάκων, δυνατότητα θεραπείας κάποιων ασθενειών σε χώρες αναπτυσσόμενες, όπου η δυνατότητα εμβολιασμού είναι μικρή, αλλά και υπάρχουν μεγάλες ελλείψεις σε βιταμίνες από μη σωστή διατροφή. Τα προβλήματα αυτά θα μπορούσαν να είχαν επιλυθεί σε κάποιο βαθμό με εξειδικευμένη παραγωγή προϊόντων, π.χ., υψηλής περιεκτικότητας σε βιταμίνη.
Τα παραπάνω μόνο η βιοτεχνολογία, μέσω των γενετικά τροποποιημένων οργανισμών, μπορεί να τα προσφέρει και μάλιστα γρήγορα. 
Στην ομάδα αυτή ανήκουν, κύρια, οι εταιρείες που ασχολούνται με την παραγωγή τέτοιων προϊόντων, επιστήμονες, βιοτεχνολόγοι, αλλά και παραγωγοί αυτών των προϊόντων που διευκολύνονται στον τρόπο παραγωγής των ελπίζοντας στη μείωση του κόστους , αλλά ίσως και κάποιοι καταναλωτές κύρια στην Αμερική που θεωρούν τα προϊόντα αυτά πιο υγιεινά.
Στην ομάδα που τάσσεται κατά της χρήσης αυτών των προϊόντων ανήκουν κύρια κάποιες μη κυβερνητικές οργανώσεις οι οποίες από άποψη αρχής είναι πλήρως αντίθετες, καθώς και διάφορες ενώσεις καταναλωτών, κυβερνήσεις διαφόρων κύρια ευρωπαϊκών κρατών, ίσως κάτω από την πίεση των καταναλωτών, αλλά και η πλειοψηφία των Ευρωπαίων και Ελλήνων καταναλωτών, όπως δείχνουν τα στατιστικά στοιχεία .
Η επιχειρηματολογία γενικά εντοπίζεται στον κίνδυνο που ελλοχεύει για την ανθρώπινη υγεία, σε συνδυασμό με τα τελευταία κρούσματα στην Ευρώπη της νόσου των τρελών αγελάδων. 
Παρά τις αρχικές διαβεβαιώσεις, εκ των υστέρων διαπιστώθηκε ότι εξυπηρετούνται συμφέροντα των εταιρειών παραγωγής ζωοτροφών και κρέατος.
Οι συνέπειες αυτή τη στιγμή δεν μπορούν να προσδιοριστούν με ακρίβεια, αλλά υπάρχει η άποψη ότι θα υπάρξει πρόβλημα με τη χρήση των αντιβιοτικών. 
Κοινοτική νομοθεσία για τη βιοτεχνολογία έχει αρχίσει να δημιουργείται και να τίθεται σε ισχύ από το 1990. Στη δεκαετία που πέρασε, η νομοθεσία έχει περαιτέρω επεκταθεί και ξεκαθαριστεί. 
Η νομοθεσία αυτή έχει σχεδιαστεί κατά τέτοιο τρόπο, ώστε να προστατευθεί η υγεία των πολιτών της Ευρωπαϊκής ΄Ενωσης και το περιβάλλον, ενώ συγχρόνως δημιουργείται μια ενιαία αγορά για τη βιοτεχνολογία ομοιόμορφα σε όλη την Ευρωπαϊκή ΄Ενωση, με ενιαίους κανόνες. 
Κύρια βάση για την εξέλιξη της κοινοτικής νομοθεσίας για τη βιοτεχνολογία είναι η Οδηγία 90/220EEC, η οποία ήδη αναθεωρήθηκε με την Οδηγία 2001/18/EEC που τέθηκε σε ισχύ από την ημέρα της δημοσίευσής της 17/4/2001. Η Οδηγία 90/220 θα καταργηθεί την 17-10-2002. Αυτή η Οδηγία είναι οριζόντια και καλύπτει την ελευθέρωση στο περιβάλλον για πειραματισμό ή για εμπορία όλων των γενετικά τροποποιημένων οργανισμών (φυτά, ζώα κ.λπ.)
Αυτή η οριζόντια νομοθεσία συμπληρώνεται από κάθετες νομοθεσίες που καλύπτουν συγκεκριμένους τομείς, όπως π.χ. ο Κανονισμός 258/97 για τα νεοφανή τρόφιμα.
Γενική Νομοθεσία
1. Μικροοργανισμοί 
Η Οδηγία 90/219 για την περιορισμένη χρήση των γενετικά τροποποιημένων μικροοργανισμών για έρευνα και βιομηχανικούς σκοπούς. 
Αυτή η Οδηγία τροποποιήθηκε με τη μεταγενέστερη Οδηγία 98/81 της Ευρωπαϊκής Ένωσης.
2. Ελευθέρωση στο περιβάλλον 
Η Οδηγία 90/220 και κατ' επέκταση και η νέα Οδηγία που την αντικαθιστά, για τη σκόπιμη ελευθέρωση στο περιβάλλον γενετικά τροποποιημένων οργανισμών, ρυθμίζει τη σκόπιμη ελευθέρωση στο περιβάλλον για σκοπούς έρευνας και ανάπτυξης και για σκοπούς εμπορίας των προϊόντων της. 
Η νομοθεσία αυτή απαιτεί περιβαλλοντική εκτίμηση της, βήμα προς βήμα, και ακολουθεί σταδιακή διαδικασία (επιτροπή - νομοθέτηση - εξουσιοδότηση για τη διάδοση των GMO'S).
Απαιτεί, όπως πριν την ελευθέρωση στο περιβάλλον τέτοιων οργανισμών ή των προϊόντων της, να γίνεται για κάθε περίπτωση χωριστή (Case by Case) εκτίμηση των κινδύνων που ενδεχόμενα εγκυμονεί μια τέτοια ελευθέρωση για την υγεία των ανθρώπων, των ζώων και το περιβάλλον. 
Ο σκοπός της Οδηγίας 90/220/EEC καλύπτει την τοποθέτηση στην αγορά (εμπορία) γενετικά τροποποιημένων οργανισμών και των προϊόντων τους που αποτελούνται ή περιέχουν γενετικά τροποποιημένους οργανισμούς. Παράδειγμα οι τομάτες, όχι όμως η πάστα, το κέτσαπ, κ.λπ..
Η νέα Οδηγία 2001/18 με την εμπειρία που αποκτήθηκε στη δεκαετία που πέρασε, έχει τον ίδιο σκοπό με την Οδηγία 90/220, την οποία βελτιώνει στα περισσότερα θέματα:
Αυξάνει την αποτελεσματικότητα και τη διαφάνεια στις διαδικασίες λήψης των αποφάσεων, ενώ συγχρόνως εξασφαλίζει, σε υψηλό βαθμό, την προοπτική της υγείας των ανθρώπων και του περιβάλλοντος. 
Ξεκαθαρίζει καλύτερα ορισμένα θέματα, όπως είναι ο σκοπός, οι ορισμοί και οι διοικητικές διαδικασίες. 
Βελτιώνει την εναρμόνιση της εκτίμησης επικινδυνότητας.
Καθιερώνει υποχρεωτικές γνωμοδοτήσεις των επιστημονικών επιτροπών και εξουσιοδοτήσεις ορισμένου χρόνου.
Βελτιώνει τη διαφάνεια της διαδικασίας λήψης απόφασης, εισάγοντας θέματα βιοηθικής και εμπλέκοντας τη γνώμη των πολιτών που διαμορφώνεται δια των φορέων του, κατά τη διάρκεια της διαδικασίας.
Βελτιώνει τον έλεγχο των γενετικά τροποποιημένων οργανισμών που ελευθερώνονται στο περιβάλλον, απαιτώντας από τα κράτη - μέλη να πάρουν μέτρα για να εξασφαλίσουν τη σήμανση και τη δυνατότητα στην ιχνηλασιμότητα προς τα πάνω σε όλα τα στάδια εμπορίας των προϊόντων αυτών, όπως επίσης να έχουν έτοιμα σχέδια δράσης για την παρακολούθηση των εγκριθέντων γενετικά τροποποιημένων οργανισμών. με δυνατότητα λήψης άμεσων μέτρων σε περίπτωση εμφάνισης εκτάκτων προβλημάτων. Πώς όμως γίνεται η χορήγηση εξουσιοδότησης και η εκτίμησης επικινδυνότητας;
Α. Διαδικασία Εξουσιοδότησης
Σύμφωνα με την Οδηγία 90/220 ο καταναλωτής ή ο εισαγωγέας γενετικά τροποποιημένων οργανισμών ή προϊόντων πρέπει να υποβάλλει σχετική αίτηση μαζί με φάκελο στην επίσημη αρχή του κράτους - μέλους, όπου το προϊόν του θα τεθεί, το πρώτο, σε εμπορία, πριν από κάθε ενέργειά του για σκόπιμη ελευθέρωση στο περιβάλλον ή για εμπορία του γενετικά τροποποιημένου οργανισμού.
Ο φάκελος, που θα συνοδεύει την αίτηση, πρέπει να περιέχει σχετική πληροφόρηση και μια πλήρη εκτίμηση επικινδυνότητας. Το κράτος - μέλος εξετάζει το φάκελο και στην περίπτωση αρνητικής γνώμης απορρίπτει την αίτηση.
Στην περίπτωση θετικής γνώμης ο φάκελος προωθείται στην Επιτροπή της Ευρωπαϊκής ΄Ενωσης και στις επίσημες αρχές των κρατών - μελών, τα οποία έχουν το δικαίωμα να εγείρουν αντιρρήσεις.
Εάν δεν υπάρχουν αντιρρήσεις από τα άλλα κράτη - μέλη, η αρχή του κράτους - μέλους που αρχικά εξέτασε το φάκελο, χορηγεί την άδεια για τοποθέτηση στην εμπορία του προϊόντος, το οποίο θα διατεθεί και στις αγορές των άλλων κρατών - μελών.
Στην περίπτωση αντιρρήσεων, η τελική απόφαση παίρνεται σε κοινοτικό επίπεδο.
Η επιτροπή ζητά τη γνώμη της επιστημονικής επιτροπής της κοινότητας και στη συνέχεια διαμορφώνει ένα σχέδιο απόφασης, το οποίο τίθεται για συζήτηση στο αρμόδιο κοινοτικό όργανο όπου μετέχουν εκπρόσωποι όλων των κρατών - μελών για έκφραση θετικής γνώμης στο σχέδιο αυτό. Σε αντίθετη περίπτωση, η απόφαση προωθείται στο Συμβούλιο, το οποίο αποφασίζει, με ειδική πλειοψηφία. Εάν μέσα σε τρεις μήνες το Συμβούλιο δεν πάρει απάντηση, τότε παίρνει απόφαση η Επιτροπή.
Β. Διαδικασία εκτίμησης επικινδυνότητας.
Οι γενετικά τροποποιημένοι οργανισμοί πρέπει να περάσουν από επιστημονική εκτίμηση επικινδυνότητας για την υγεία του ανθρώπου και το περιβάλλον, πριν πάρουν εξουσιοδότηση για ελευθέρωσή τους στο περιβάλλον. Οι εκτιμήσεις επικινδυνότητας γίνονται σε κάθε περίπτωση χωριστά.
Η εκτίμηση ασφάλειας γίνεται αφού ληφθεί υπόψη: πώς συνεπτύχθη η γενετική τροποποίηση. Εδώ πρέπει να γίνεται γνωστή η πηγή γόνων που εισήχθησαν στον οργανισμό και λεπτομερής μοριακή ανάλυση του τροποποιημένου οργανισμού.
Είναι αναγκαίο να γίνεται γνωστό, ποιοι γόνοι ενσωματώνονται και σε ποια σημεία του γονιδιώματος που τους λαμβάνει.
Είναι, επίσης, απαραίτητο να προσδιορισθεί η επικινδυνότητα που σχετίζεται με τα προϊόντα των γόνων μέσα από αυτό και κυρίως των πρωτεϊνών.
Είναι ανάγκη να γίνει γνωστό ότι ο υπόψη γόνος δεν παράγει, στην αντικατάσταση, πρωτεΐνη τοξική για τον άνθρωπο και δεν δημιουργεί αλλεργίες.
Πρέπει επίσης, να εξασφαλίζεται ότι οι εισαγόμενοι (μυκοφερόμενοι γόνοι) δεν έχουν ανεπιθύμητα αποτελέσματα.
Είναι αναγκαία η εξέταση της δυνατότητας μεταφοράς του εισαχθέντος γόνου σε βακτήρια. Αυτή η εξέταση έχει σημασία για την εκτίμηση δυνατότητας γόνων ανθεκτικών στα αντιβιοτικά.
Από τον Οκτώβριο του 1991 που είναι σε ισχύ η Οδηγία 90/220 έχουν χορηγηθεί 18 εξουσιοδοτήσεις για ελεύθερη κυκλοφορία ισάριθμων γενετικά τροποποιημένων οργανισμών στην Ευρωπαϊκή ΄Ενωση. Οι περισσότερες από αυτές τις αποφάσεις πάρθηκαν κατά πλειοψηφία των κρατών - μελών.
Από τον Οκτώβριο του 1998 μέχρι σήμερα δεν έχουν χορηγηθεί νέες εγκρίσεις, ενώ εκκρεμούν 14 αιτήσεις σε διάφορα κράτη - μέλη, που ευρίσκονται σε διάφορα στάδια της διαδικασίας.
Μερικά κράτη - μέλη έκαναν χρήση του άρθρου 16 της Οδηγίας 90/220 για παροδική απαγόρευση στο έδαφος του γενετικά τροποποιημένου οργανισμού που πήρε επίσημη έγκριση κυκλοφορίας, κυρίως καλαμποκιού και ελαιοκράμβης. Τα κράτη - μέλη που έκαναν χρήση του άρθρου αυτού είναι η Αυστρία, το Λουξεμβούργο, η Γαλλία, η Ελλάδα και η Γερμανία. Έξι από αυτές τις περιπτώσεις ετέθησαν υπόψη της επιστημονικής επιτροπής της Κοινότητας. Σε όλες τις περιπτώσεις η επιτροπή έκρινε ότι δε δικαιολογείται λήψη μέτρων απαγόρευσης.
Ειδική Νομοθεσία.
Νεοφανή τρόφιμα - Κανονισμός 258/97
Πριν τον κανονισμό αυτό, με βάση την Οδηγία 90/220, έχουν εγκριθεί για διατροφή δύο γενετικά τροποποιημένες τροφές, μια ποικιλία σόγιας και μια ποικιλία καλαμποκιού. Με τον Κανονισμό 258/97 δεν έχει εγκριθεί για κατανάλωση κανένα προϊόν που περιέχει γενετικά τροποποιημένο οργανισμό. Εννέα αιτήσεις ευρίσκονται σε διάφορα στάδια της διαδικασίας. Ένδεκα προϊόντα έχουν αναφερθεί σαν ισοδύναμα με τα κοινά προϊόντα. Είναι βέβαιο ότι το θέμα αυτό θα απασχολεί κάθε μέρα και εντονότερα την ελληνική κοινή γνώμη, γιατί αφορά πιθανόν την υγεία όλου του πληθυσμού. Η Βουλή των Ελλήνων πρέπει να ασχοληθεί ειδικά με το πρόβλημα και να εκδώσει ψήφισμα εκφράζοντας την ευαισθησία της για το θέμα και να προειδοποιήσει, για τους ενδεχόμενους κινδύνους, πέραν του θεσμικού πλαισίου και των θεσμών λειτουργίας που πρέπει να είναι συγκεκριμένο και αυστηρότατο. Οι ενέργειες αυτές πρέπει να γίνουν άμεσα.
Η Εκπρόσωπος του Συνασπισμού, της Αριστεράς και της Προόδου κυρία Ασημίνα Ξηροτύρη - Αικατερινάρη κατέθεσε πρόταση για το ανωτέρω θέμα που έχει ως εξής: 
Η Ειδική Μόνιμη Επιτροπή Αποτίμησης Τεχνολογίας, μετά από την ενημέρωσή της από την Κυβέρνηση, ευρύ φάσμα του επιστημονικού δυναμικού της χώρας και των κοινωνικών οργανώσεων που ειδικεύεται στο θέμα των γενετικά τροποποιημένων προϊόντων, λαμβάνοντας υπ' όψιν και τα πορίσματα της Εθνικής Επιτροπής Βιοηθικής κατέληξε στα εξής:
Η Ελλάδα πρέπει να αποφύγει την καλλιέργεια γενετικά τροποποιημένων φυτών και να στραφεί στη βιολογική γεωργία και την ολοκληρωμένη γεωργική διαχείριση.
Πρέπει να απαγορεύσει την είσοδο στη χώρα γενετικά τροποποιημένου πολλαπλασιαστικού υλικού και έτοιμων γενετικά τροποποιημένων διατροφικών προϊόντων ή παραγώγων τους, απαιτώντας πιστοποιητικό "καθαρότητας" για τους εισαγόμενους σπόρους (ή αξιοποιώντας σχετικά άρθρα της Συνθήκης του Μόντρεαλ).
Πρέπει να καταβάλει προσπάθεια για αντίστοιχες αποφάσεις από την Ευρωπαϊκή ΄Ενωση.
Απαιτείται ένα σαφές χρονοδιάγραμμα για την οργάνωση μηχανισμών ελέγχου και πιστοποίησης και των απαιτούμενων νομοθετικών ρυθμίσεων. Αυτό επείγει δεδομένου ότι η εισαγωγή σπόρων γίνεται στο διάστημα Δεκεμβρίου - Ιανουαρίου.
Η στροφή προς τη βιολογική γεωργία και κτηνοτροφία προάγει την ποιότητα και την ανταγωνιστικότητα των ελληνικών προϊόντων και για την ανάπτυξή τους πρέπει να δεσμευτούν ικανοποιητικά κονδύλια από το Γ' Κοινοτικό Πλαίσιο Στήριξης.
Είναι ανάγκη να χρηματοδοτηθεί η έρευνα στον τομέα της γενετικής για τη δημιουργία εργαστηρίων και επιστημονικών στελεχών για τον έλεγχο αλλά και την καταγραφή, αναπαραγωγή ντόπιου γενετικού υλικού το οποίο θα αξιοποιηθεί από τη βιολογική γεωργία.
3.2. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΗ
ΔΙΑΧΕΙΡΙΣΗ ΤΩΝ ΥΔΑΤΙΝΩΝ ΠΟΡΩΝ ΤΗΣ ΧΩΡΑΣ
Το ισχύον νομικό πλαίσιο είναι ανεπαρκές, ανενεργό και κατά συνέπεια όχι αποτελεσματικό, αφού βασικά προεδρικά διατάγματα επί δεκατέσσερα έτη δεν έχουν εκδοθεί (Ν. 1739/87). Εμφανής είναι ο αποσυντονισμός σχεδιασμού και προγραμματισμού έργων ανάπτυξης υδατικών πόρων σε όλους τους τομείς και τα επίπεδα.
Οι ανάγκες σε νερό στους διάφορους τομείς της εθνικής μας οικονομίας και ιδιαίτερα στον τομέα της γεωργίας είναι πολύ υψηλές και απαιτούνται έργα συλλογής και αποθήκευσης νερού όπως είναι τα φράγματα και οι λιμνοδεξαμενές, έργα μεταφοράς, διανομής και εμπλουτισμού των υπόγειων υδροφορέων για τη βελτίωση της ποιότητας των υπόγειων υδάτων.
Οι μεγάλες εισροές στη γεωργία, όπως τα λιπάσματα, τα φυτοφάρμακα, τα αστικά και βιομηχανικά λύματα έχουν δημιουργήσει σε αρκετές περιοχές προβλήματα ποιότητας των επιφανειακών και υπόγειων νερών. Επίσης η υπεράντληση σε πολλές περιοχές της χώρας, όπως για παράδειγμα στο Νομό Λακωνίας, έχουν δημιουργηθεί σοβαρά προβλήματα υφαλμύρωσης.
Η Οδηγία - πλαίσιο 2000/60 για την εφαρμογή της πολιτικής στον τομέα των υδατικών πόρων θέτει χρονοδιάγραμμα εφαρμογής προγραμμάτων και δράσεων για ποσοτική επάρκεια και ποιοτική βελτίωση του νερού (επιφανειακά και υπόγεια).
Η εφαρμογή της Οδηγίας θα πρέπει να γίνει από κοινού με τα άλλα κράτη - μέλη της Ε.Ε. για την ενιαία αντιμετώπιση προβλημάτων που θα προκύψουν από την εφαρμογή.
Η εναρμόνιση της νομοθεσίας μας με την Οδηγία πλαίσιο θα συμβάλει σε μεγάλο βαθμό στην επίλυση προβλημάτων τόσο κατά την ανάπτυξη έργων αξιοποίησης υδατικών πόρων όσο και κατά τη λειτουργική διαχείριση αυτών.
Τόσο η εναρμόνιση της νομοθεσίας όσο και η εφαρμογή της οδηγίας θα πρέπει να γίνει από τα συναρμόδια Υπουργεία Ανάπτυξης, Γεωργίας, ΠΕ.ΧΩ.Δ.Ε. από το επίπεδο συνεργασίας των οποίων θα εξαρτηθεί η έγκαιρη και αποτελεσματική υλοποίηση των μέτρων που προβλέπονται από την Οδηγία (καθορισμός λεκανών απορροής ποταμών, συνθήκες αναφοράς ποιότητας υδάτων, οικονομική ενίσχυση των υπηρεσιών υδάτων, καθορισμός αρχής ή αρχών διαχείρισης υδατικών πόρων κ.α.). Η επιστημονική και τεχνική υποστήριξη από τα πανεπιστήμια και τα ερευνητικά ιδρύματα είναι χρήσιμη και επιβεβλημένη.
Για την επιτυχία των ποιοτικών και ποσοτικών στόχων της Οδηγίας είναι ασφαλώς απαραίτητη και η συμμετοχή του κοινού και κυρίως των χρηστών κατά τομέα, που θα επιτευχθεί με την έγκαιρη και έγκυρη ενημέρωση και εκπαίδευση.
Ο φορέας ή οι φορείς διαχείρισης των υδατικών πόρων να είναι δημοσίου δικαίου ή να έχει χαρακτήρα δημοσίου δικαίου, να είναι μη κερδοσκοπικός να εποπτεύεται και να ελέγχεται από το δημόσιο (τα αρμόδια υπουργεία).
3.3. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΟ
ΑΠΕΜΠΛΟΥΤΙΣΜΕΝΟ ΟΥΡΑΝΙΟ
Στους "τοπικούς" πολέμους της Βοσνίας και του Κοσσόβου τα Νατοϊκά στρατεύματα, χρησιμοποίησαν οπλικά συστήματα (οβίδες και άρματα μάχης) που η κατασκευή τους είχε προσμίξεις (κράμα) απεμπλουτισμένου ουρανίου και πολλές μάλιστα εργοστασιακές σειρές από αυτά χρησιμοποίησαν ουράνιο προερχόμενο από πυρηνικά απόβλητα (το από πυρηνικά απόβλητα προερχόμενο ουράνιο θεωρείται πιο επικίνδυνο από το καθαρό ορυκτό U 236, γιατί εμπεριέχει και άλλα ραδιενεργά στοιχεία, όπως πλουτώνιο (PL), θόριο (Th) κ.λπ.), φθηνότερο όπως κατέθεσαν μερικοί των ειδικών επιστημόνων που εκλήθησαν στην Επιτροπή, αλλά εξαιρετικά πιο επικίνδυνο από απόψεως ακτινοβολίας.
Στα περισσότερα επίσης από τα παραπάνω οπλικά συστήματα το U 236 ήταν συνδεδεμένο με βηρύλλιο για μεγαλύτερη σκληρότητα και υψηλότερο βαθμό τήξης.
Η πρόσμιξη αυτή όμως με βηρύλλιο έχει ως αποτέλεσμα μεγαλύτερη ραδιενεργή τοξικότητα και μεγαλύτερη σε ηλικία παραγωγή ραδιενέργειας εξαιτίας μιας αειφόρου παραγωγής νετρονίων, τα οποία συντηρούν πυρηνικές σχάσεις εξαιτίας των οποίων έχουμε και παραγωγή άλλων ακτινοβολιών (από τις καταθέσεις των επιστημόνων).
Εξαιτίας της χρήσης αυτών των δεδομένων μη "συμβατικών" οπλικών συστημάτων έχουμε αμέσως "εν δυνάμει" ραδιενεργές μολύνσεις στο προσωπικό του στρατού που χειρίζεται τις οβίδες ή που αποτελεί "πλήρωμα" του πολεμικού άρματος μάχης, του οποίου η κατασκευή έχει και αυτή U 236 ως κράμα, για να έχει υψηλότερη θωράκιση, όπως οι οβίδες εξαιτίας του U 236 έχουν μεγαλύτερο βάρος και υψηλότερη διατρητικότητα.
Άμεση όμως ραδιενεργής μόλυνση εντοπίζεται (πάντοτε με τις καταθέσεις των ειδικών επιστημόνων) και στα σημεία που ευρέθησαν στο "στόχο" των οβίδων που εξερράγησαν, του περιβάλλοντα χώρου και τους κρατήρες που δημιούργησε η έκρηξη των οβίδων στο έδαφος ή στο βυθό των λιμνών κ.λπ.. Τέλος άμεση επίδραση ακτινοβολίας εκτιμάται ότι υπέστη και ο ανθρώπινος πληθυσμός που ευρέθη μη προστατευόμενος πέριξ του στόχου, όλα τα είδη του ζωικού και φυτικού βασιλείου, όπως επίσης και όλα τα ανόργανα στοιχεία του εδάφους, της κοίτης των ποταμών, ο βυθός των λιμνών ή των υπόγειων ποταμών.
Κατά την ιατρική επιστήμη, είναι δυνατόν εξαιτίας της ραδιενέργειας των περαιτέρω οπλικών συστημάτων, που απελευθερώνεται τόσο κατά τη χρήση των οβίδων και των αρμάτων μάχης, όσο και κατά την έκρηξη των οβίδων, να προκληθούν βλάβες στο ανθρώπινο σώμα και κυρίως στον αιματικό ιστό, στα έμμορφα στοιχεία του, λευκά αιμοσφαίρια, θρομβοκύτταρα και να εκδηλωθούν ως νοσήματα λευχαιμίας, θρομβοκυττοπενίας κ.λπ.. Βλάβες επίσης μπορεί να προκληθούν εξ αμέσου επιδράσεως σε διάφορα εσωτερικά όργανα (πνεύμονες, οισοφάγος, στόμαχος, ρινοφάρυγγας, περιαμυγδαλικοί αδένες), από τη ραδιενεργό σκόνη του ατμοσφαιρικού αέρα ή από τη χρήση του τοπικά μολυσμένου ύδατος.
Κρούσματα των παραπάνω νοσημάτων περιεγράφησαν σε άνδρες των νατοϊκών στρατευμάτων που έλαβαν μέρος στις επιχειρήσεις της Βοσνίας. Η συμπτωματολογία των ιατρικών αυτών συνδρόμων ήταν όμοια με αντίστοιχα σύνδρομα που παρατηρήθηκαν στον ιρακινό στρατό αλλά και σε άνδρες του στρατού των Η.Π.Α. στον πόλεμο του Κόλπου.
Οι καταθέσεις των Καθηγητών κ.κ. Αθανασίου Γερανίου και Ανδρέα Θεοφίλου στην πρώτη συνεδρία της Επιτροπής της 15/3/01, ομιλούν για υπαρκτή ραδιενεργή μόλυνση από απεμπλουτισμένο ουράνιο που απελευθερώθηκε στα πεδία των μαχών ή καλύτερα εκεί που εχρησιμοποιήθησαν οι ειδικές ραδιενεργές οβίδες, καθώς και εκεί που κατεστράφησαν τα ειδικώς κατασκευασμένα άρματα μάχης.
Τονίζουν μάλιστα με επίφαση πως το εκ των ραδιενεργών αποβλήτων χρησιμοποιηθέν U 236 λόγω της προσμίξεώς του με άλλα ραδιενεργά στοιχεία, όπως το πλουτώνιο 239 και 240, αμερίκιο και βηρύλλιο προσδίδουν μεγαλύτερη επικινδυνότητα.
Πιθανά βλαβερά αποτελέσματα εκ της ραδιενεργού μόλυνσης του περιβάλλοντος και η χαμηλή έστω προσμετρούμενη και υπάρχουσα ραδιενέργεια, θα φανούν ενδεχομένως μετά παρέλευση ετών. Κατά τον Καθηγητή κ. Αθανάσιο Γεράνιο τονίζεται επίσης, πως τα χρησιμοποιηθέντα όπλα ήσαν ατομικά και όχι συμβατικά και προκύπτουν και θέματα ηθικής τάξεως και δεοντολογίας.
Ο κ. Ανδρέας Θεοφίλου, αντιδρά στα πορίσματα επιτροπών τα οποία αθωώνουν το U 236 και καταθέτει ότι τα οξείδια από την καύση του ουρανίου είναι διαλυτά στο νερό, άρα και στον αέρα και ότι το μέγεθος των μορίων αυτών (σωματιδίων) είναι της τάξεως του 1 - 10 μικρό. Τα αιμοσφαίρια είναι της τάξεως του 6 - 7 μικρό. Άρα η διείσδυση ραδιενεργών σωματιδίων γίνεται σε όλους τους ανθρώπινους ιστούς.
Ορισμένα μέλη της Επιτροπής ζήτησαν να πληροφορηθούν, εάν ο ελληνικός στρατός χρησιμοποιεί μη συμβατικά βλήματα ή ειδικώς κατασκευασμένα άρματα. Ζήτησαν ακόμη να πληροφορηθούν τι γίνεται ή τι μπορεί να συμβεί στα πεδία βολής (ειδικά) και αν χρησιμοποιούνται τέτοια βλήματα.
Σχεδόν εντελώς αντίθετες αλλά και καθησυχαστικές ήσαν οι καταθέσεις του Προέδρου της Ελληνικής Επιτροπής Ατομικής Ενέργειας κ. Λεωνίδα Καμαρινόπουλου.
Ο Πρόεδρος της Ελληνικής Επιτροπής Ατομικής Ενέργειας κατέθεσε ότι δεν υφίσταται κανένας κίνδυνος στην πατρίδα μας εξαιτίας της χρήσεως απεμπλουτισμένου ουρανίου.
Την άποψή του αυτή στηρίζει σε μια σειρά πολλών μετρήσεων στο έδαφος, στο νερό και στην ατμόσφαιρα σε όλο σχεδόν τον ελλαδικό χώρο και ιδιαιτέρως στη Βορειοδυτική Ελλάδα. Στα αποτελέσματά του δεν έχει παρατηρηθεί μετρήσιμη παρέκκλιση από το φυσικό υπόστρωμα.
Αλλά και θεωρητικές μελέτες που έχουν δημοσιευτεί από διεθνείς οργανισμούς αναμφισβήτητου κύρους μιλούν για ρυπάνσεις τοπικού χαρακτήρα στην περιοχή πρόσκρουσης του βλήματος.
Τέλος, ο Πρόεδρος της Ελληνικής Επιτροπής Ατομικής Ενέργειας, κατέθεσε πως και οι ευρύτερες περιοχές πέριξ των εστιών των θερμών σημείων, όπου εξερράγησαν βλήματα ή κατεστράφησαν ειδικά άρματα από τα ληφθέντα 150 δείγματα προς εξέταση, το 95% ήσαν ελεύθερα πρόσθετης ραδιενεργού επιβάρυνσης (μόλυνσης).
Με τα παραπάνω συμφωνούν και τα πορίσματα των Επιτροπών της UNEP και URATUM.
Τέλος, ο κ. Καμαρινόπουλος και ύστερα από τα πειραματικά δεδομένα και τις μετρήσεις ομιλεί για "υπερεκτιμημένο κίνδυνο".
Ο έτερος των προσκεκλημένων της Επιτροπής, κατά τη συνεδρίαση της 22/3/01 ήταν ο κ. Νικόλαος Κατσαρός, Γενικός Γραμματέας Βαλκανικών Χημικών Εταιρειών.
Σε ό,τι αφορά τη ραδιενεργή ρύπανση των εστιών όπου χρησιμοποιήθηκαν τα μη συμβατικά όπλα συμφωνεί με τις απόψεις του κ. Καμαρινόπουλου.
Ο κ. Κατσαρός όμως κατέθεσε για μεγάλες και εκτεταμένες ρυπάνσεις εδάφους, επιφανειακών και υπόγειων υδάτων και ατμόσφαιρας εξαιτίας αποβλήτων είτε από κατεστραμμένα χημικά εργοστάσια παραγωγής κυρίως προϊόντων από οργανικές χημικές ενώσεις, είτε από απόβλητα διοξινών και "Κλοφέν" είτε από μολύνσεις και υπολείμματα υδραργυρικών καταλοίπων.
Όλα αυτά τα οργανικά και ανόργανα χημικά απόβλητα είναι δυνατόν να βλάψουν σοβαρά την υγεία του ανθρώπου (καρκινογενέσεις κ.λ.π.) καθώς και τους υπόλοιπους οργανισμούς του φυτικού και ζωικού βασιλείου.
Στην παρούσα έκθεση όμως περιοριζόμαστε στις βλάβες εκ της πιθανής μόλυνσης του περιβάλλοντος από τη ραδιενέργεια εξαιτίας της χρήσης μη συμβατικών όπλων στους τοπικούς πολέμους Βοσνίας και Κοσσόβου.
Όλοι οι επιστήμονες που προσκλήθηκαν και κατέθεσαν στην Επιτροπή, παραδέχονται πως η ραδιομόλυνση από τη χρήση απεμπλουτισμένου ουρανίου, στους πολέμους του Κοσσόβου και της Βοσνίας αλλά και του Κόλπου είναι υπαρκτή.
Υφίσταται διαφωνία ως προς το μέγεθος και την έκταση της ενεργούς ραδιομόλυνσης, μεταξύ των επιστημόνων που κατέθεσαν στην Επιτροπή.
Ο Πρόεδρος της Ελληνικής Επιτροπής Ατομικής Ενέργειας, κ. Λεωνίδας Καμαρινόπουλος, ομιλεί για "εστιακή" μόλυνση και για ανύπαρκτο κίνδυνο μεταφοράς ραδιενεργών σωματιδίων με τον αέρα, τα υπόγεια και επιφανειακά ύδατα στη χώρα μας.
Τα συμπεράσματά του τα στηρίζει σε προσωπική δική του παρουσία, στις μετρήσεις και πειραματισμούς στην περιοχή του Κοσσόβου και στην Ελλάδα, καθώς και στις εκθέσεις της UNEP και URATOM.
Ο Αναπληρωτής Καθηγητής Πυρηνικής Φυσικής κ. Αθανάσιος Γεράνιος, καταθέτει κυρίως θεωρητικές απόψεις ως προς την έκταση και το μέγεθος της ενεργούς ραδιομόλυνσης. Τονίζει δε και με έμφαση ότι το προερχόμενο εκ των ραδιενεργών αποβλήτων ουράνιο είναι πιο επικίνδυνο εξαιτίας προσμίξεών του με άλλα ραδιενεργά στοιχεία. Τέλος, ο κ. Αθανάσιος Γεράνιος αναφέρεται και σε θέματα πολεμικής ηθικής και δεοντολογίας, προς την κατασκευή και την αποτελεσματικότητα των όπλων.
Καταλήγοντας ο κ. Αθανάσιος Γεράνιος, τονίζει ότι οποιαδήποτε διαβεβαίωση περί ασφαλείας από την επίδραση ραδιενεργού πολεμικού υλικού, δεν μπορεί να ληφθεί υπόψη πρώιμα, γιατί οι βλάβες από ραδιενεργά στοιχεία είναι τις πιο πολλές φορές απόμακρες.
Ο κ. Ανδρέας Θεοφίλου καταθέτει ότι τα ραδιενεργά σωματίδια εξαιτίας του μεγέθους των (1-10 μικρό) είναι δυνατόν να προσβάλλουν όλους τους ιστούς μεταφερόμενος με τα ερυθρά αιμοσφαίρια. 
Οι κατατεθειμένες απόψεις του κ. Νικολάου Κατσαρού, Γραμματέα των Βαλκανικών Χημικών Εταιρειών, εκτός της σύμφωνης γνώμης του προς τις απόψεις του κ. Λεωνίδα Καμαρινόπουλου, αφορούν τη χημική ρύπανση του περιβάλλοντος η οποία κατά τη γνώμη του είναι και σπουδαιότερη, αφού η ραδιενεργής έχει εκτιμηθεί ως "εστιακή".
Ύστερα απ' όσα με λεπτομέρεια ακούσαμε από τους ειδικούς επιστήμονες, αλλά και από τους διαλόγους που αναπτύχθηκαν μεταξύ των βουλευτών μελών της Επιτροπής, νομίζω ότι,
Παρά τις θεωρητικές προσεγγίσεις του θέματος από τον Καθηγητή κ. Αθανάσιο Γεράνιο, πρέπει να αποδεχθούμε τις θέσεις του Προέδρου της Ελληνικής Επιτροπής Ατομικής Ενέργειας κυρίου Καμαρινόπουλου, διότι αυτές βασίζονται σε τοπικές και γενικές πρόσφατες μετρήσεις.
Η ανάδειξη πολιτικά του θέματος του ραδιενεργού απεμπλουτισμένου ουρανίου, ήταν καθήκον της Επιτροπής διότι η ενημέρωση των Ελλήνων πολιτών ότι δεν υφίσταται κίνδυνος ανθρώπινης βλάβης άμεσης ή δια της τροφικής αλυσίδας (λαχανικά εισαγόμενα εκ των περιοχών) είναι σημαντική και υπεύθυνη πολιτική θέση.
Παρά τις παραπάνω διαβεβαιώσεις, αλλά και τη συναίνεση προς την πρόταση του κ. Καμαρινόπουλου, είναι υποχρεωμένη η Επιτροπή να συστήσει προς τους ελεγκτικούς κρατικούς μηχανισμούς τον κατά συχνά χρονικά διαστήματα έλεγχο των εισαγομένων τροφίμων εκ των περιοχών αυτών, φυτικών η ζωικών, καθώς επίσης τοπικούς ελέγχους υπόπτων περιοχών της Βόρειας Ελλάδας για τυχόν ανεύρεση πέραν του ανεκτού μέτρου ραδιενεργών σωματιδίων (μόλυνσης).
3.4. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΗΝ
ΤΗΛΕΪΑΤΡΙΚΗ ΣΤΗΝ ΕΛΛΑΔΑ
Η τηλεϊατρική αποτελεί σήμερα τεχνολογικό τομέα με μεγάλη ζήτηση. Αφορά τη χρήση της τεχνολογίας και των μέσων επικοινωνίας για την προσφορά ιατρικής φροντίδας ανεξάρτητα από την απόσταση που χωρίζει τον ιατρό από τον ασθενή και την απομόνωση του ατόμου. Δεν προσφέρει λύσεις μόνο σε απομακρυσμένα σημεία, αλλά και εντός πόλεων ή συγκεκριμένων γεωγραφικών ενοτήτων. 
Η τηλεϊατρική στην Ελλάδα βρίσκεται στα αρχικά στάδια ανάπτυξης και έχουν μέχρι τώρα προωθηθεί μόνο λύσεις πιλοτικές σε περιφερειακό και τοπικό επίπεδο.
Οι σημαντικές παρεμβάσεις στην Ελλάδα είναι το δίκτυο HYGEIANET στην Κρήτη που αναπτύχθηκε από το Ίδρυμα Τεχνολογίας και Έρευνας και το δίκτυο EPIRYS - NET που αναπτύχθηκε από το Πανεπιστήμιο Ιωαννίνων. Από τις δύο αυτές εμπειρίες προέκυψαν σημαντικά συμπεράσματα για τη χρήση της τηλεϊατρικής στην Ελλάδα:
Υπάρχει γενικά φόβος για την πληροφορική και αδυναμία χρήσης των νέων τεχνολογιών.
Στα νοσοκομεία και στα κέντρα υγείας πρέπει πρώτα να ορισθούν οι διαδικασίες και κατόπιν να έρθει η εφαρμογή της πληροφορικής για να τις κάνει πιο αποτελεσματικές.
Το διάστημα για την εφαρμογή της τηλεϊατρικής θα πρέπει να είναι περίπου έξι χρόνια, αφού δεν αντιστοιχεί στην πώληση ενός προϊόντος, αλλά στην παροχή μιας νέας υπηρεσίας.
Τα δεδομένα στην Ελλάδα με τη δημιουργία και λειτουργία του Περιφερειακού Συστήματος Υγείας αλλάζουν σημαντικά. Οι εκτιμήσεις των ειδικών λένε ότι αυτή η μορφή διαχείρισης θα προωθήσει την ανάπτυξη της τηλεϊατρικής σε περιφερειακό επίπεδο και θα δοθούν λύσεις που θα εξυπηρετήσουν τόσο τους επαγγελματίες του χώρου όσο και τους πολίτες. Η τηλεϊατρική μπορεί να αποδειχθεί σημαντική, αφού θα συνεισφέρει στην υποβοήθηση των διοικητικών υπηρεσιών των νοσοκομείων, στη βελτίωση της σύνδεσης και παροχής αποτελεσματικής περίθαλψης μεταξύ νοσοκομείων και κέντρων υγείας, στην εκπαίδευση ιατρών και στη δημιουργία ελκυστικού περιβάλλοντος για ιατρούς σε απομακρυσμένες περιοχές, στη βελτίωση της αποτελεσματικότητας των υπηρεσιών υγείας αλλά και στην παροχή κατ' οίκον φροντίδας.
Η εφαρμογή της τηλεϊατρικής σε περιφερειακό επίπεδο αναμένεται να συναντήσει σημαντικά εμπόδια όπως:
Την αδυναμία, πολλές φορές, των υπευθύνων και των διοικούντων στα νοσοκομεία και κέντρα υγείας να αντιληφθούν τα οφέλη από την εφαρμογή της.
Την αδυναμία ύπαρξης τεχνολογικών φορέων σε περιφερειακό επίπεδο (με εξαίρεση τις Περιφέρειες Ηπείρου και Κρήτης) οι οποίοι υποστηρίζουν τέτοιες δράσεις και θα παρέχουν αξιόπιστες υπηρεσίες.
Προκύπτουν νομικά θέματα, όπως η ευθύνη παροχής υπηρεσιών, η προστασία των προσωπικών δεδομένων, κ.α.. Είναι, όμως, χαρακτηριστικό ότι στα μέχρι τώρα ψηφισθέντα νομοσχέδια δεν υπήρχε αναφορά στην τηλεϊατρική και στη χρήση της στην Ελλάδα. Η τηλεϊατρική δεν περιλαμβάνεται στην περιγραφή εργασίας των ιατρών, ούτε διδάσκεται στις περισσότερες ιατρικές σχολές.
Την αδυναμία εκπόνησης στρατηγικού σχεδιασμού σε εθνικό ή περιφερειακό επίπεδο, ο οποίος θα εξασφάλιζε τη συμμετοχή τουλάχιστον των επαγγελματιών του χώρου.
Την αδυναμία χρηματοδότησης παρ' ότι στο Γ' Κοινοτικό Πλαίσιο Στήριξης προβλέπονται κονδύλια για την Κοινωνία της Πληροφορίας. Επίσης δεν έχουν καθορίσει μέτρα και δείκτες αποτελεσματικότητας. 
Σε όλα τα παραπάνω υπάρχουν λύσεις οι οποίες μπορεί συνολικά να αποδώσουν και να οδηγήσουν στη βέλτιστη προσέγγιση του θέματος. Θα μπορούσαμε να διακρίνουμε δύο στάδια στην ανάπτυξη λύσεων τηλεϊατρικής. Το πρώτο θα περιλαμβάνει: Τη θεσμοθέτηση της τηλεϊατρικής, με την κατάθεση στη Βουλή σχετικού νομοσχεδίου που θα επιλύει τα θεσμικά τουλάχιστον προβλήματα. Την προετοιμασία των Περιφερειακών Συστημάτων Υγείας για τη χρηματοδότηση περιφερειακών δικτύων τηλεϊατρικής τα οποία κατ' αρχήν τουλάχιστον θα έλυναν το πρόβλημα διασύνδεσης των νοσοκομείων και των κέντρων υγείας. Την επιλογή, σε περιφερειακό επίπεδο, μονάδων (πανεπιστημίων και ερευνητικών κέντρων) που θα μπορούσαν να στηρίξουν λύσεις τηλεϊατρικής. Την ενσωμάτωση της τηλεϊατρικής σε γενικότερα νομοσχέδια για την υγεία. 
Το δεύτερο στάδιο αφορά στην υλοποίηση δράσεων σε περιφερειακό επίπεδο, με τουλάχιστον εξαετή διάρκεια, για την οποία θα πρέπει να υπάρχει εξασφαλισμένη χρηματοδότηση και εγγύηση της Πολιτείας για συμμετοχή της. Στο στάδιο αυτό πρέπει: Να ολοκληρωθούν οι υποδομές των περιφερειακών δικτύων υγείας με τη συνέργια των περιφερειών που έχουν ήδη εμπειρία. Να αποδοθεί σε χρήση, τουλάχιστον για κάποια πιλοτικά νοσοκομεία, πλήρες σύστημα φακέλου ασθενούς. Να επιλεγούν πιλοτικά έργα τα οποία θα προωθούν περισσότερες προηγμένες υπηρεσίες, ιδιαίτερα της φροντίδας κατ' οίκον. Να αναπτυχθούν οι κατάλληλες δομές στα νοσοκομεία και τα κέντρα υγείας που θα στηρίζουν παρόμοια έργα. Να ενταχθεί στον τακτικό προϋπολογισμό των νοσοκομείων και των κέντρων υγείας σχετική δαπάνη που θα αφορά στην υποστήριξη δράσεων τηλεϊατρικής.
Η παραπάνω προσέγγιση αποτελεί την αρχή μόνο μιας περιόδου έξι ετών, όπου οι εμπλεκόμενοι θα πρέπει να αποδεχθούν την τηλεϊατρική και τις υπηρεσίες της και θα μπορέσουν να ενσωματώσουν αλλαγές στις λειτουργίες τους για να χρησιμοποιήσουν αποδοτικά αυτό το οποίο του προσφέρει σήμερα η τεχνολογία. 
Ενέργειες διάχυσης, εκπαίδευσης των εμπλεκομένων και προώθησης των λύσεων αποτελούν κοινό παρανομαστή και θα πρέπει να ειδωθούν ως οριζόντιες δράσεις σε κάθε περιφερειακό σχεδιασμό.
3.5. ΕΙΣΗΓΗΣΗ ΤΗΣ ΕΠΙΤΡΟΠΗΣ
ΓΙΑ ΤΙΣ
ΡΑΔΙΟΣΥΧΝΟΤΗΤΕΣ FM
Για το θέμα αυτό εκφράστηκαν διάφορες εκτιμήσεις και απόψεις, ενώ έγινε επίκληση αντίστοιχων διεθνών δεδομένων. Κύριο ζητούμενο ήταν να προσδιοριστεί ο ανώτερος αριθμός των συχνοτήτων που δε θα αποτελεί κίνδυνο για τις πτήσεις αεροπλάνων από το νέο διεθνές αεροδρόμιο "Ελευθέριος Βενιζέλος", σε συνδυασμό με τη μέγιστη δυνατή πολυφωνία.
Τελικά μετά από πολύωρες συζητήσεις και σχετικούς προβληματισμούς, η Επιτροπή κατέληξε στο να ζητήσει από τρία Πανεπιστημιακά Ιδρύματα της χώρας και συγκεκριμένα από το Εθνικό Μετσόβιο Πολυτεχνείο, το Αριστοτέλειο Πανεπιστήμιο Θεσσαλονίκης και το Πολυτεχνείο Κρήτης, να αναθέσουν σε τρεις Καθηγητές που κατ' εξοχήν ασχολούνται με συναφή ζητήματα, τη διερεύνηση του όλου θέματος και τη σύνταξη σχετικού πορίσματος όπου θα παρατίθεται ο μέγιστος αριθμός των συχνοτήτων που επιτρέπεται να εκπέμπουν στο Λεκανοπέδιο Αττικής υπό τις ακόλουθες προϋποθέσεις:
1) Διασφάλιση της ασφάλειας των πτήσεων και της υγείας του πληθυσμού από την εκπομπή των ραδιοσυχνοτήτων.
2) Διασφάλιση του μέγιστου δυνατού αριθμού ραδιοσυχνοτήτων, ώστε να υπάρξει η μεγαλύτερη δυνατή πολυφωνία που αποτελεί βάθρο της δημοκρατίας.
3) Συνεκτίμηση των αντίστοιχων διεθνών δεδομένων.
Οι ορισθέντες Καθηγητές κ. Χρήστος Καψάλης από το Εθνικό Μετσόβιο Πολυτεχνείο, κ. Ιωάννης Σάχαλος από το Αριστοτέλειο Πανεπιστήμιο Θεσσαλονίκης και κ. Ανδρέας Μαράς από το Πολυτεχνείο Κρήτης απετέλεσαν την Επιτροπή των Καθηγητών, που συνέταξε και παρέδωσε το πόρισμά της στην Επιτροπή μας, σε πιο σύντομο χρονικό διάστημα από ό,τι είχε δεσμευτεί. Τα μέλη της Επιτροπής συζήτησαν ενδελεχώς το πόρισμα και το παρέδωσαν στους 
εκπροσώπους της Κυβέρνησης. Από τα περισσότερα μέλη της εκφράστηκε η άποψη ότι θα πρέπει να υλοποιηθεί άμεσα το πόρισμα των εμπειρογνωμόνων. Ο παριστάμενος Υφυπουργός Μεταφορών και Επικοινωνιών κ. Αλέξανδρος Βούλγαρης δήλωσε ότι η Κυβέρνηση προσανατολίζεται προς την κατεύθυνση αυτή και ότι σύντομα θα εκπέμπουν όλες οι ραδιοσυχνότητες που προτείνονται από το πόρισμα. Επίσης, ανέφερε ότι το πάρκο κεραιών που θα δημιουργηθεί στην Πάρνηθα, θα χρηματοδοτηθεί από συγκεκριμένο ευρωπαϊκό πρόγραμμα και ότι ο προγραμματισμός για το σκοπό αυτό έχει ήδη προωθηθεί.
Η όλη λειτουργία της Επιτροπής Αποτίμησης Τεχνολογίας και η κατάληξη του θέματος με την κατά τα φαινόμενα υιοθέτηση των προτάσεών της από την Κυβέρνηση αποτελεί βήμα αναβάθμισης της κοινοβουλευτικής διαδικασίας και της συμμετοχής των βουλευτών στη διαμόρφωση πολιτικής.
Αθήνα, 15 Ιουνίου 2001
Ο ΠΡΟΕΔΡΟΣ ΤΗΣ ΕΠΙΤΡΟΠΗΣ
ΕΥΤΥΧΙΟΣ ΚΟΝΤΟΜΑΡΗΣ
Ο Α' ΑΝΤΙΠΡΟΕΔΡΟΣ Ο Β' ΑΝΤΙΠΡΟΕΔΡΟΣ
ΑΘΑΝΑΣΙΟΣ ΔΑΒΑΚΗΣ ΓΕΩΡΓΙΟΣ ΧΟΥΡΜΟΥΖΙΑΔΗΣ
Η ΓΡΑΜΜΑΤΕΑΣ
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ
ΤΑ ΜΕΛΗ

ΓΚΑΛΗΠ ΓΚΑΛΗΠ
ΓΕΩΡΓΙΟΣ ΔΑΣΚΑΛΑΚΗΣ
ΚΩΝΣΤΑΝΤΙΝΟΣ ΔΙΑΜΑΝΤΗΣ
ΧΡΗΣΤΟΣ ΘΕΟΔΩΡΟΥ
ΘΕΟΔΩΡΟΣ ΚΑΤΣΑΝΕΒΑΣ
ΘΕΟΔΩΡΟΣ ΚΟΛΙΟΠΑΝΟΣ
ΔΗΜΗΤΡΙΟΣ ΚΟΣΣΥΒΑΚΗΣ
ΦΛΩΡΟΣ ΚΩΝΣΤΑΝΤΙΝΟΥ
ΕΜΜΑΝΟΥΗΛ ΛΟΥΚΑΚΗΣ
ΧΡΗΣΤΟΣ ΜΑΓΚΟΥΦΗΣ
ΕΜΜΑΝΟΥΗΛ ΜΠΕΝΤΕΝΙΩΤΗΣ
ΔΗΜΗΤΡΙΟΣ ΠΙΠΕΡΓΙΑΣ
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ
ΚΥΡΙΑΚΟΣ ΣΠΥΡΙΟΥΝΗΣ
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ
ΓΕΡΑΣΙΜΟΣ ΓΙΑΚΟΥΜΑΤΟΣ
ΝΙΚΟΛΑΟΣ ΓΚΕΛΕΣΤΑΘΗΣ
ΣΤΑΥΡΟΣ ΚΑΛΟΓΙΑΝΝΗΣ
ΠΑΝΑΓΙΩΤΗΣ ΜΕΛΑΣ
ΒΑΣΙΛΕΙΟΣ ΜΙΧΑΛΟΛΙΑΚΟΣ
ΓΕΩΡΓΙΟΣ ΟΡΦΑΝΟΣ
ΕΛΙΣΑΒΕΤ ΠΑΠΑΔΗΜΗΤΡΙΟΥ
ΦΑΝΗ ΠΕΤΡΑΛΙΑ
ΕΥΑΓΓΕΛΟΣ ΠΟΛΥΖΟΣ
ΝΙΚΟΛΑΟΣ ΤΣΙΑΡΤΣΙΩΝΗΣ
ΑΡΙΣΤΕΙΔΗΣ ΤΣΙΠΛΑΚΟΣ")
ΠΡΟΕΔΡΕΥΩΝ (Παναγιώτης Σγουρίδης): Έχουν διανεμηθεί τα Πρακτικά της Παρασκευής 1 Ιουνίου 2001 και της Τρίτης 5 Ιουνίου 2001 και ερωτάται το Σώμα αν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 1 Ιουνίου 2001 και της Τρίτης 5 Ιουνίου 2001 επικυρώθηκαν.
Επίσης παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της Τετάρτης 6 Ιουνίου 2001, της Πέμπτης 7 Ιουνίου 2001, της Παρασκευής 8 Ιουνίου 2001, της Δευτέρας 11 Ιουνίου 2001, της Τρίτης 12 Ιουνίου 2001, της Τετάρτης 13 Ιουνίου 2001, της Πέμπτης 14 Ιουνίου 2001 και της Παρασκευής 15 Ιουνίου 2001.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Παρεσχέθη η ζητηθείσα εξουσιοδότηση. 
Κύριοι συνάδελφοι, σήμερα είναι η τελευταία συνεδρίαση της Ολομέλειας. Η λήξη των εργασιών της Α' Συνόδου της Ι' Περιόδου θα κηρυχθεί με το σχετικό προεδρικό διάταγμα, το οποίο θα δημοσιευθεί στην Εφημερίδα της Κυβερνήσεως και θα θυροκολληθεί. 
Το Τμήμα Διακοπής των Εργασιών της Βουλής θα αρχίσει τις εργασίες του με την Α' σύνθεσή του τη Δευτέρα 25 Ιουνίου 2001. 
Εύχομαι καλό καλοκαίρι σε όσους δεν θα δω στο Α' Τμήμα και εύχομαι να περάσετε καλά.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.05' λύεται η συνεδρίαση για τη Δευτέρα 25 Ιουνίου 2001 και ώρα 18.30΄ με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που θα διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



