
ΣΥΝΕΔΡΙΑΣΗ ΛΘ'
Τρίτη 24 Οκτωβρίου 2000
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. 'Αδεια απουσίας του Βουλευτού Γ. Αμπατζόγλου, 
3. Ανακοινώνεται ότι τη συνεδρίαση παρακολουθούν φοιτητές από τη Νομική Σχολή Αθηνών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Τετάρτης 25 Οκτωβρίου 2000, 
4. Συζήτηση αναφορών και ερωτήσεων: Προς τον Πρωθυπουργό, σχετικώς με την κατάργηση της αναγραφής του θρησκεύματος στις ταυτότητες των Ελλήνων πολιτών, 
Γ. ΝΟΜΟΘΕΤΙΚΗ ΕΡΓΑΣΙΑ 
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτήν Εκτελεστικού Πρωτοκόλλου", 
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας μεταξύ της Ελληνικής Δημοκρατίας και του Διεθνούς Οργανισμού Εγκληματολογικής Αστυνομίας ΙΝΤΕΡΠΟΛ για τα προνόμια και τις ασυλίες κατά τη διάρκεια της συνάντησης της Εκτελεστικής Επιτροπής και της συνεδρίασης της Γενικής Συνέλευσης αυτής που θα διεξαχθούν στην Ελλάδα", 
3. Συζήτηση επί της αρχής του σχεδίου νόμου του Υπουργείου Εθνικής Οικονομίας: "Διαχείριση, παρακολούθηση και έλεγχος του Κοινοτικού Πλαισίου Στήριξης", 
4. Κατάθεση προτάσεων νόμου: α) Οι Βουλευτές κύριοι Π. Κρητικός, Σ. Παπαθεμελής και Α. Χρυσανθακόπουλος κατέθεσαν πρόταση νόμου: "Για τη διαφάνεια στον τομέα των συμβάσεων των Δημοσίων 'Εργων των προμηειών του Δημοσίου με τρίτους", β) Ο Πρόεδρος της Κοινοβουλευτικής Ομάδας της Νέας Δημοκρατίας Κ. Καραμανλής και δεκαεπτά Βουλευτές του Κόμματός του κατέθεσαν πρόταση νόμου: "Εθνικός διάλογος για την Παιδεία και συγκρότηση σχετικών επιτροπών", 
5. Κατάθεση έκθεσης Επιτροπής: Η Επιτροπή Αναθεώρησης του Συντάγματος καταθέτει την έκθεσή της επί των αναθεωρητέων διατάξεων του Συντάγματος, όπως αυτές καθορίστηκαν με την απόφαση της Ολομέλειας της Βουλής της Θ' Κοινοβουλευτικής Περιόδου, 
ΟΜΙΛΗΤΕΣ 
Α. Επί των αναφορών και ερωτήσεων: 
ΓΑΡΟΥΦΑΛΙΑΣ Γ., 
ΣΤΑΘΟΠΟΥΛΟΣ Μ., 
Β. Επί του σχεδίου νόμου του Υπουργείου Εθνικής Οικονομίας: 
ΒΑΘΕΙΑΣ Ι., 
ΓΕΙΤΟΝΑΣ Κ., 
ΓΚΕΛΕΣΤΑΘΗΣ Ν., 
ΚΑΚΛΑΜΑΝΗΣ Ν., 
ΚΑΛΛΙΩΡΑΣ Η., 
ΚΟΣΙΩΝΗΣ Π., 
ΚΟΥΒΕΛΗΣ Φ., 
ΚΩΣΤΟΠΟΥΛΟΣ Δ., 
ΛΙΑΣΚΟΣ Α., 
ΛΟΒΕΡΔΟΣ Α., 
ΜΑΓΚΡΙΩΤΗΣ Ι., 
ΜΑΚΡΥΠΙΔΗΣ Α., 
ΞΗΡΟΤΥΡΗ-ΑΙΚΑΤΕΡΙΝΑΡΗ Α., 
ΠΑΥΛΙΔΗΣ Α., 
ΠΑΥΛΟΠΟΥΛΟΣ Π., 
ΠΑΧΤΑΣ Χ., 
ΣΓΟΥΡΙΔΗΣ Π., 
ΤΖΑΜΤΖΗΣ Ι.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΘ'
Τρίτη 24 Οκτωβρίου 2000
----------------------
Αθήνα, σήμερα στις 24 Οκτωβρίου 2000, ημέρα Τρίτη και ώρα 18.17' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Καρρά Κώστα, Βουλευτή Β' Περιφέρειας Αθηνών, τα ακόλουθα: (Το κείμενο των ανακοινώσεων υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Τετάρτης 25 Οκτωβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.2&3 Καν.Βουλής) 1. Η με αριθμό 172/19.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Γεωργίας σχετικώς με τις προθέσεις του Yπουργείoυ ως προς το αίτημα των ελαιοπαραγωγών, να μην παρακρατηθεί η επιπλέον καταβολή των τριάντα δραχμών, κατά την εκκαθάριση της επιδότησης για το λάδι.
2. H με αριθμό 183/23.10.2000 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Εθνικής Οικονομίας, σχετικώς με την αντιμετώπιση των προβλημάτων που προέκυψαν, με την εφαρμογή του νόμου, για τη ρύθμιση των χρεών από τις Τράπεζες.
3. Η με αριθμό 186/23.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Εθνικής Παιδείας και Θρησκευμάτων, σχετικώς με την αποβολή μαθητών του 1ου Γυμνασίου Λάρισας, επειδή συμμετείχαν σε μαθητικές κινητοποιήσεις κλπ.
4. Η με αριθμό 185/23.10.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τους Υπουργούς Εθνικής Οικονομίας, Μακεδονίας-Θράκης, σχετικώς με την ιδιωτικοποίηση της HELEXPO, την παραχώρηση της Διοίκησής της κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.2 & 3 Καν.Βουλής) 1. Η με αριθμό 174/20.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με τις προθέσεις του Υπουργείου ως προς το αίτημα των ελαιοπαραγωγών, να μην παρακρατηθεί η επιπλέον καταβολή των τριάντα δραχμών, κατά την εκκαθάριση της επιδότησης για το λάδι, την καταβολή της επιδότησης για την εσοδεία 1999-2000 κλπ.
2. Η με αριθμό 178/20.10.2000 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τον Υπουργό Γεωργίας, σχετικώς με τις καταστροφές που υπέστησαν οι βαμβακοπαραγωγοί του Νομού Δράμας από την εμφάνιση πράσινου σκουληκιού κλπ.
3. Η με αριθμό 176/20.10.2000 επίκαιρη ερώτηση του Ανεξάρτητου Βουλευτή κ. Γεωργίου Καρατζαφέρη προς τον Υπουργό Εθνικής Παιδείας και Θρησκευμάτων, σχετικώς με την παράνομη λειτουργία τζαμιών και ευκτηρίων οίκων στην Αθήνα κλπ.
Οι Βουλευτές κύριοι Παναγιώτης Κρητικός, Στυλιανός Παπαθεμελής και Αλέξανδρος Χρυσανθακόπουλος κατέθεσαν πρόταση νόμου: "Για τη διαφάνεια στον τομέα των συμβάσεων των Δημοσίων 'Εργων και των προμηθειών του Δημοσίου με τρίτους".
Παραπέμπεται στην αρμόδια Διαρκή Επιτροπή.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση των ΑΝΑΦΟΡΩΝ ΚΑΙ ΕΡΩΤΗΣΕΩΝ Αναφορές και ερωτήσεις πρώτου κύκλου: Θα συζητηθεί η με αριθμό 350/30.5.2000 αναφορά του Βουλευτή της Νέας Δημοκρατίας κ. Γεωργίου Γαρουφαλιά προς τον Πρωθυπουργό, σχετικώς με την κατάργηση της αναγραφής του θρησκεύματος στις ταυτότητες των Ελλήνων πολιτών.
Η αναφορά του κ. Γαρουφαλιά σε περίληψη έχει ως εξής: "Ο πρόεδρος της Συντονιστικής Επιτροπής των Ορθοδόξων Χριστιανικών Σωματείων της Θεσσαλονίκης μεταφέρει μέσω εμού την πικρία και την αγανάκτηση των μελών των είκοσι και πλέον Ορθοδόξων Σωματείων Θεσσαλονίκης, σχετικά με την απόφαση της Κυβέρνησης να προωθήσει διαδικασίες που ουσιαστικά υπονομεύουν την Ορθόδοξη Ελληνική Παράδοση και φιμώνουν το δικαίωμα της αναγραφής του Θρησκεύματος στο επίσημο αποδεικτικό έγγραφο των προσωπικών του στοιχείων.
Αγνοείται έτσι το 98% του ελληνικού λαού που μέσα σε αυτό είναι και οι ψηφοφόροι της κυβερνητικής παράταξης.
Ο Ορθόδοξος Ελληνικός Λαός ελπίζει ότι η Κυβέρνηση και σεις προσωπικά, κύριε Πρωθυπουργέ, θα εκτιμήσετε δεόντως την κατάσταση και θα σταθείτε κοντά στο λαό και θα πράξετε κατά την επιθυμία και την απαίτηση του ελληνικού λαού".
Ο Υπουργός Δικαιοσύνης κ. Σταθόπουλος έχει το λόγο.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριοι Βουλευτές, τόσο ο Πρωθυπουργός όσο και πολλά μέλη της Κυβέρνησης έχουν επανειλημμένα τοποθετηθεί στο γνωστό θέμα των ταυτοτήτων. Νομίζω ότι έχουν καλυφθεί επαρκώς τα ερωτήματα τα οποία προκύπτουν από αυτήν την αναφορά.
Εντούτοις πολύ συνοπτικά θα επαναλάβω τις βασικές θέσεις, για να ικανοποιηθεί το αίτημα του κ. Γαρουφαλιά.
Η Συντονιστική Επιτροπή των Ορθόδοξων Χριστιανικών Σωματείων της Θεσσαλονίκης μέμφεται την Κυβέρνηση και τον Πρωθυπουργό για τις διαδικασίες που ακολουθήθηκαν, οι οποίες κατά τη γνώμη τους υπονομεύουν την ορθόδοξη ελληνική παράδοση και φιμώνουν τον ωραίο και πιστό ελληνορθόδοξο λαό. Αυτή είναι η πρώτη μομφή.
Η δεύτερη μομφή είναι ότι αγνοείται η συντριπτική πλειοψηφία του ελληνικού λαού, το 98% που ανήκουν στην Ορθόδοξη Χριστιανική Εκκλησία. Νομίζω ότι πίσω από όλη αυτήν την υπόθεση υπάρχει μια παρεξήγηση.
'Αλλο η ταυτότητά μας ως Ελλήνων, η οποία προσδιορίζει την προσωπικότητά μας, τη συνείδησή μας, τις ρίζες μας, τα πιστεύω μας, τις πεποιθήσεις μας, τις ιδεολογίες μας και άλλο ένα πιστοποιητικό διοικητικό, το οποίο δεν έχει άλλη αποστολή παρά να εξατομικεύσει τον πολίτη και να τον διαχωρίσει από άλλους πολίτες. Εδώ δεν πρόκειται για την ταυτότητα υπό την πρώτη έννοια, η οποία πράγματι προσδιορίζεται για τη μεγάλη πλειοψηφία του λαού και από την πίστη του, αλλά πρόκειται για τη δεύτερη κατηγορία διοικητικού πιστοποιητικού.
Αξίζει να μνημονευθεί, ότι την αντίστοιχη αποστολή με αυτό το πιστοποιητικό, το οποίο το ονομάζουμε δελτίο ταυτότητας, σε άλλες χώρες όπως στις Ηνωμένες Πολιτείες της Αμερικής, την εκπληρώνει η άδεια του οδηγού. Ποιος θα αξίωνε στην άδεια του οδηγού να αναγράφεται το θρήσκευμα; Επομένως, δεν υπάρχει καμία απολύτως πρόθεση. Και ως προς το αποτέλεσμα ασφαλώς δεν μπορεί να υπάρχει ένα τέτοιο αποτέλεσμα υπονόμευσης της πίστης του ελληνικού λαού, ο οποίος παραμένει ελεύθερος να εξακολουθεί να μετέχει στις παραδόσεις, στις θρησκευτικές τελετές, να εκκλησιάζεται, να θρησκεύεται. Αυτό δεν θίγεται καθόλου, εξακολουθεί και θα εξακολουθεί να υπάρχει. Πρόκειται για ένα θέμα διοικητικής φύσεως, το οποίο ανήκει στην αποκλειστική αρμοδιότητα της πολιτείας και το οποίο λύθηκε με τον τρόπο με τον οποίο λύθηκε οριστικά.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γαρουφαλιάς έχει το λόγο. 
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, θα διαφωνήσω κάθετα με τις απόψεις του κυρίου Υπουργού οι οποίες έχουν κατ' επανάληψη ακουστεί και στην ελληνική κοινωνία και τις πληροφορηθήκαμε -και πρέπει να το καταγγείλω στο Σώμα- μέσω των εφημερίδων και μέσω μιας κυριακάτικης έκδοσης κάποιας εφημερίδος εδώ και αρκετό διάστημα.
Δεν μπορεί κανείς σε αυτόν τον τόπο, στην Ελλάδα, η οποία διαχρονικά κατάφερε να ζήσει ελεύθερη και αδέσμευτη εξαιτίας κάποιων αρχών -που οι αρχές αυτές είναι αναλλοίωτες διαχρονικά, η ορθοδοξία, η ορθόδοξη πίστη των Ελλήνων και η αίσθηση του Ελληνισμού, του κράτους του έθνους και της Ελλάδας- να φτάνει στο σημείο να υποβαθμίζει με αυτόν τον τρόπο το ότι μέσω αυτού του εγγράφου που λέγεται σήμερα ταυτότητα και που ο κύριος Υπουργός λέει ότι δεν είναι τίποτε άλλο από ένα πιστοποιητικό διοικητικό, να καταργεί εκτός από τον όρο "χριστιανός ορθόδοξος", την αίσθηση της λογικής και της λειτουργίας της ίδιας της οικογένειας. Γιατί αφαιρούνται και άλλα στοιχεία, όπως επίσης αφαιρείται και το δεδομένο ότι ο κάθε 'Ελληνας πολίτης έχει δικαίωμα στην ταυτότητά του να αναγράφει αυτήν την απλή λέξη.
Εγώ πιστεύω, όπως πιστεύει και το 90% του ελληνικού λαού από ανασκοπήσεις που έχουν γίνει ανά την Ελλάδα όλο αυτό το διάστημα, ότι είναι απαράδεκτη αυτή η επιλογή της ελληνικής Κυβέρνησης του κ. Σημίτη. Εδώ θα ήθελα να πω, κύριε Πρόεδρε, ότι αυτή η συγκεκριμένη αναφορά απευθύνεται στον κύριο Πρωθυπουργό. Και αν ο κύριος Πρωθυπουργός υποβαθμίζει τόσο πολύ το θέμα της πίστης, ειλικρινά λυπάμαι σαν νεαρός Βουλευτής που σήμερα μετά από αναπάντητη αναφορά που έχει κατατεθεί -όπως εσείς ο ίδιος και το Προεδρείο σας διαβάσατε της 30ης Μαϊου 2000φθάνουμε στο σημείο να αδιαφορεί ο ίδιος να έρθει να πει στην ελληνική κοινωνία, ενώ δεν την είχε ειδοποιήσει πριν από τις εκλογές, ότι είχε τέτοιες απόψεις γύρω από το θέμα της αλλαγής της ταυτότητας, εξαιρώντας από αυτήν και την αναγραφή του Χριστιανού Ορθόδοξου.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) ΠΡΟΕΔΡΕΥΩΝ (Κωνσταντίνος Γείτονας): Παρακαλώ ολοκληρώστε, κύριε Γαρουφαλιά.
ΓΕΩΡΓΙΟΣ ΓΑΡΟΥΦΑΛΙΑΣ: Δεν μπορεί, κύριε Πρόεδρε, ένα 2% της ελληνικής κοινωνίας να κατευθύνει και να σύρει σε λάθος δρόμους μία ολόκληρη Κυβέρνηση. Δεν μπορεί να παίζει με το αίσθημα, την άποψη, τη θέση, τη σκέψη και τις επιλογές του ελληνικού λαού.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε συνάδελφε, και μη χρησιμοποιείτε υψηλούς τόνους.
ΓΕΩΡΓΙΟΣ ΓΑΡΟΥΦΑΛΙΑΣ: Γι' αυτό ειλικρινά λυπάμαι που δεν είναι παρών ο κύριος Πρωθυπουργός σήμερα.
Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ, κύριε συνάδελφε. Και ας μην ξεχνάμε ότι και εγώ είμαι χριστιανός ορθόδοξος και εκείνο που γνωρίζω είναι ότι η ορθόδοξη θρησκεία είναι υπέρ της ηπιότητας, της καταλαγής όχι των υψηλών τόνων.
'Οσον αφορά στην παρατήρησή σας και εφόσον απευθυνθήκατε στο Προεδρείο σας απαντώ. Η Κυβέρνηση εκπροσωπείται κανονικά -και ο Πρωθυπουργός στην προκειμένη περίπτωση- από τον Υπουργό Δικαιοσύνης, στη συζήτηση αυτή. Γνωρίζετε ότι η συζήτηση της αναπάντητης αυτής αναφοράς, με βάση το άρθρο 125 παράγραφος 5, γίνεται κατά τις διαδικασίες του άρθρου 129 παράγραφος 2 περί επικαίρων ερωτήσεων του Κανονισμού της Βουλής. Με βάση αυτό το άρθρο και τη σχετική παράγραφο, ο Πρωθυπουργός μπορεί να εξουσιοδοτήσει οποιονδήποτε Υπουργό. Αυτό σας το λέω για να λήξει αυτό το θέμα.
Ο κ. Σταθόπουλος έχει το λόγο.
ΓΕΩΡΓΙΟΣ ΓΑΡΟΥΦΑΛΙΑΣ: Επ' αυτού μπορώ να κάνω μία μικρή παρατήρηση, κύριε Πρόεδρε; ΠΡΟΕΔΡΕΥΩΝ (Κωνσταντίνος Γείτονας): 'Οχι, κύριε συνάδελφε, δεν μπορείτε. 'Ημουν υποχρεωμένος να σας απαντήσω, μιας και απευθυνθήκατε στο Προεδρείο. Αν απευθυνόσασταν στον Υπουργό επί της ουσίας δεν θα είχα λόγ. Τώρα όμως όφειλα να σας δώσω τις απαντήσεις με βάση τον Κανονισμό. 
ΓΕΩΡΓΙΟΣ ΓΑΡΟΥΦΑΛΙΑΣ: Προς το Προεδρείο, κύριε Πρόεδρε. Σε σας απευθύνομαι.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σε σας απευθυνόμαστε, κύριε Πρόεδρε. Δεν απευθυνόμαστε στον Υπουργό.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Κεφαλογιάννη, δεν μετέχετε στη συζήτηση. Υπάρχει το άρθρο του Κανονισμού με βάση το οποίο ...
ΓΕΩΡΓΙΟΣ ΓΑΡΟΥΦΑΛΙΑΣ: Απευθυνθήκαμε στο Προεδρείο γιατί αυτό έχει την ευθύνη της συζήτησης.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Σε σας απευθύνεται, κύριε Πρόεδρε. Εδώ είναι Κοινοβούλιο, αν δεν το καταλάβατε.
ΠΡΟΕΔΡΕΥΩΝ (Κωνσταντίνος Γείτονας): Εδώ είναι πράγματι Κοινοβούλιο, εσείς να το συνειδητοποιήσετε. Σας απήντησε το Προεδρείο ότι με βάση τον Κανονισμό...
ΓΕΩΡΓΙΟΣ ΓΑΡΟΥΦΑΛΙΑΣ: Απευθύνομαι σε σας, κύριε Πρόεδρε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Γιατί του κάνετε παρατήρηση; Ορθώς έπραξε. 
ΠΡΟΕΔΡΕΥΩΝ (Κωνσταντίνος Γείτονας): Κύριε Κεφαλογιάννη, ο κύριος συνάδελφος έχει και την ικανότητα και τη δυνατότητα, εάν έχει κάποιο πρόβλημα με το Προεδρείο, να το πει ο ίδιος. Δεν χρειάζεται συνήγορο. 
ΓΕΩΡΓΙΟΣ ΓΑΡΟΥΦΑΛΙΑΣ: Σας ζήτησα να κάνω μία παρατήρηση.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, πολύ! Με βάση τον Κανονισμό δεν μετέχετε στη συζήτηση. Δεύτερον, δεν έκανα παρατήρηση στον κύριο συνάδελφο.
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ κύριε συνάδελφε, ηρεμείστε.
Δεν έκανα παρατήρηση στον κύριο συνάδελφο. Ο κύριος συνάδελφος απευθύνθηκε στο Προεδρείο και ρώτησε γιατί απαντάει ο Υπουργός Δικαιοσύνης. Και το Προεδρείο του απάντησε ότι με βάση τον Κανονισμό κανονκά απαντάει ο Υπουργός Δικαιοσύνης.
Ο κύριος Υπουργός Δικαιοσύνης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ποιο άρθρο του Κανονισμού σας δίνει δικαίωμα στα λεγόμενα των Βουλευτών; 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ πολύ να μη γράφεται τίποτα από όσα λέει ο κ. Κεφαλογιάννης. Να μη γράφεται τίποτε στα Πρακτικά από όσα λέει ο κ. Κεφαλογιάννης, ο οποίος παραβιάζει για τρίτη φορά απόψε τον Κανονισμό.
Ορίστε, κύριε Υπουργέ, έχετε το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ:...
ΓΕΩΡΓΙΟΣ ΓΑΡΟΥΦΑΛΙΑΣ: Εμείς στον κύριο Πρωθυπουργό απευθύναμε την αναφορά και όχι στον μη κοινοβουλευτικό κύριο Υπουργό.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Σταθόπουλε.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Πρόεδρε, έχω το λόγο, τρέχει ο χρόνος, αλλά δεν μου επιτρέπουν οι κύριοι Βουλευτές. 
ΓΕΩΡΓΙΟΣ ΓΑΡΟΥΦΑΛΙΑΣ: Εμείς απευθυνόμασταν στον κύριο Πρωθυπουργό. 
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Κύριε Γαρουφαλιά, θέλετε να περιμένετε να ακούσετε την απάντηση; Ο κύριος Πρωθυπουργός δεν αδιαφόρησε καθόλου, όπως είπατε. Ο ίδιος ...
ΓΕΩΡΓΙΟΣ ΓΑΡΟΥΦΑΛΙΑΣ: Υποβαθμίζετε τον κοινοβουλευτισμό.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Μα, γιατί με διακόπτετε; Δεν θέλετε να ακούσετε την απάντηση; Υπάρχει κάποιος Κανονισμός εδώ. Κάθε άλλο παρά αδιαφόρησε. Εσείς ο ίδιος είπατε ότι έχετε ακούσει χιλιάδες φορές από εμάς αυτές τις απαντήσεις. Ο κύριος Πρωθυπουργός εκτιμά -και εγώ επίσης εκτιμώ- ότι είναι χιλιοαπαντημένη η αναφορά σας. Για λόγους τυπικούς και μόνο, επειδή επιμένατε να συζητηθεί, βρίσκομαι εδώ και επαναλαμβάνω τα χιλιοειπωμένα πράγματα.
Και τονίζω δύο σημεία...
ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, προστατέψτε το Κοινοβούλιο. 
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε συνάδελφε! Να απευθύνετε την έκκληση προς τον εαυτό σας, διότι παραβιάζετε τον Κανονισμό. Ο κύριος Υπουργός σας άφησε να τοποθετηθείτε, δεν σας διέκοψε. Τον διακόψατε επανειλημμένα, παρενέβη ως μη όφειλε ο κ. Κεφαλογιάννης, χωρίς να χρειάζεστε συνήγορο, γιατί τα καταφέρνετε και μόνος σας. Παρακαλώ πολύ, λοιπόν, να αφήσετε τον κύριο Υπουργό να ολοκληρώσει, την απάντησή του.
Συνεχίστε, κύριε Υπουργέ, και θα κρατήσω το χρόνο σας από τις διακοπές.
Να μη γράφεται καμία διακοπή.
ΜΙΧΑΗΛ ΣΤΑΘΟΠΟΥΛΟΣ (Υπουργός Δικαιοσύνης): Νομίζω ότι έχω απαντήσει προκαταβολικά σε όσα είπε ο κ. Γαρουφαλιάς.
Δυο μόνο σημεία θα ήθελα να τονίσω ακόμη. Πρώτον, η Ελληνική Ορθόδοξη Εκκλησία έχει τις δικές της δυνάμεις, για να προστατεύσει τον εαυτό της και δε νομίζω ότι χρειάζεται κάποια πιστοποιητικά.
Εσείς, κύριε Γαρουφαλιά, υποτιμάτε και υποβαθμίζετε την Εκκλησία, αν νομίζετε ότι δεν έχει τις δικές της δυνάμεις και πρέπει να στηρίζεται στις ξένες δυνάμεις και σε κάποια διοικητικά πιστοποιητικά.
Δεύτερον, υποτιμάτε επίσης τον ελληνικό λαό και τη θρησκευτικότητά του, αν νομίζετε ότι ένα διοικητικό έγγραφο, που δεν αναγράφει το θρήσκευμα, θα τον εμποδίσει να μετέχει στο θρησκεύεσθαι και να ασκεί μέσα στην κοινωνία τα θρησκευτικά του καθήκοντα.
Θα ήθελα να κάνω και μια τελευταία, μια δεύτερη παρατήρηση. Μιλήσατε για τη συντριπτική πλειοψηφία, το 98%. Δεν πρέπει να αγνοείτε ότι εδώ υπάρχει και θέμα ανθρωπίνων δικαιωμάτων. Τα ανθρώπινα δικαιώματα προστατεύονται, κύριε Γαρουφαλιά, ανεξάρτητα από πλειοψηφίες. Δεν μπορεί ούτε το 98% ούτε το 99% να καταργήσει κάποια δικαιώματα και ενός μεμονωμένου πολίτη.
Επιτέλους να καταλάβουμε ότι σήμερα έχει εξελιχθεί η προστασία και ο σεβασμός των ανθρωπίνων δικαιωμάτων σε βαθμό που έχει ξεπεράσει κάποιες παλιές απόψεις. Να τηρούμε τις παραδόσεις μας, αλλά να είμαστε και σύμφωνοι με το πνεύμα των καιρών, που επικρατεί σε όλο τον κόσμο και που απαιτεί προστασία των ανθρωπίνων δικαιωμάτων και των μειοψηφιών. Από 'κει κρίνεται ο καθρέφτης του πολιτισμού μιας κοινωνίας, από το πώς φερόμαστε στις μειονότητες.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Θα γίνει προεκφώνηση των νομοσχεδίων, που είναι γραμμένα στην ημερήσια διάταξη.
Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Διαχείριση, παρακολούθηση και έλεγχος του Κοινοτικού Πλαισίου Στήριξης".
Το νομοσχέδιο θα συζητηθεί κατά τη σημερινή συνεδρίαση.
Υπουργείου Δημόσιας Τάξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ιταλικής Δημοκρατίας για την επανεισδοχή προσώπων σε μη νόμιμη κατάσταση μετά του συνημμένου σε αυτήν Εκτελεστικού Πρωτοκόλλου".
Eρωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Δημόσιας Τάξης έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής: (Το κείμενου του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Επίσης του Υπουργείου Δημόσιας Τάξης. Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Ελληνικής Δημοκρατίας και του Διεθνούς Οργανισμού Εγκληματολογικής Αστυνομίας ΙΝΤΕΡΠΟΛ για τα προνόμια και τις ασυλίες κατά τη διάρκεια της συνάντησης της Εκτελεστικής Επιτροπής και της συνεδρίασης της Γενικής Συνέλευσης αυτής που θα διεξαχθούν στην Ελλάδα".
Eρωτάται το Σώμα: Γίνεται δεκτό το νομοσχέδιο; 
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το νομοσχέδιο του Υπουργείου Δημόσιας Τάξης έγινε δεκτό ομοφώνως, σε μόνη συζήτηση, επί της αρχής των άρθρων και του συνόλου και έχει ως εξής: (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Κωνσταντίνος Γείτονας): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
Υπουργείου Δημόσιας Τάξης.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λεττονίας σχετικά με την επανεισδοχή προσώπων των οποίων η διαμονή είναι παράνομη".
Το νομοσχέδιο αυτό ψηφίστηκε κατά πλειοψηφία στην επιτροπή.
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Τύπου και Μέσων Μαζικής Ενημέρωσης.
Μόνη συζήτηση επί της αρχής, των άρθρων και του συνόλου του σχεδίου νόμου: "Εθνικό Συμβούλιο Ραδιοτηλεόρασης και άλλες αρχές και όργανα του τομέα παροχής ραδιοτηλεοπτικών υπηρεσιών".
Ερωτάται το Σώμα: Γίνεται δεκτό το νομοσχέδιο; 
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Εθνικής Οικονομίας: "Διαχείριση, παρακολούθηση και έλεγχος του Κοινοτικού Πλαισίου Στήριξης". Η Διάσκεψη των Προέδρων αποφάσισε στη συνεδρίαση στις 19.10.2000 τη συζήτηση του νομοσχεδίου αυτού με τη συνήθη διαδικασία σε τρεις συνεδριάσεις.
Κυρίες και κύριοι συνάδελφοι, έχω την τιμή να ανακοινώσω στο Σώμα ότι για τη συζήτηση του νομοσχεδίου από τη Νέα Δημοκρατία ορίζεται Κοινοβουλευτικός Εκπρόσωπος ο Βουλευτής Αρκαδίας κ. Δημήτριος Κωστόπουλος, από το Κομμουνιστικό Κόμμα Ελλάδος ορίζεται Κοινοβουλευτικός Εκπρόσωπος ο Βουλευτής κ. Κοσιώνης και από το Συνασπισμό της Αριστεράς και της Προόδου ορίζεται ειδική αγορήτρια η Βουλευτής κ. Ασημίνα Ξηροτύρη -Αικατερινάρη.
Κύριοι συνάδελφοι, ο Βουλευτής Αθηνών κ. Γεώργιος Αλογοσκούφης ζητεί ολιγοήμερη άδεια απουσίας του στο εξωτερικό.
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Κυρίες και κύριοι συνάδελφοι, θέλω να σας θυμίσω ότι η Διάσκεψη των Προέδρων αποφάσισε πως το νομοσχέδιο αυτό θα συζητηθεί σε τρεΙς συνεδριάσεις κατά τη συνήθη διαδικασία και θα διατεθούν δύο συνεδριάσεις για τη συζήτηση επί της αρχής -επειδή κρίθηκε ότι εκεί θα θέλουν οι περισσότεροι συνάδελφοι να τοποθετηθούν- και μια συνεδρίαση επί των άρθρων.
Το λόγο έχει ο Εισηγητής του ΠΑ.ΣΟ.Κ. κ. Μακρυπίδης.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, κύριοι συνάδελφοι, βρίσκομαι στην ευχάριστη θέση σήμερα να εισηγηθώ στο ελληνικό Κοινοβούλιο το νομοσχέδιο για τη διαχείρηση, την παρακολούθηση και τον έλεγχο του Γ' Κοινοτικού Πλαισίου Στήριξης, ένα νομοσχέδιο που δημιουργεί το θεσμικό πλαίσιο και τους κανόνες για την υλοποίηση, ολοκλήρωση και αποτελεσματικότητα του μεγαλύτερου σε μέγεθος προγράμματος αναπτυξιακής παρέμβασης που είχε ποτέ η χώρα μας μέχρι σήμερα.
'Εκλεισε μια περίοδος σημαντικών αλλαγών με επίκεντρο την οικονομία, καθοριστική για την πορεία και το μέλλον του τόπου. Η εξυγίανση και η ανόρθωση της εθνικής οικονομίας αποτέλεσε το κεντρικό επίτευγμα αυτής της περιόδου. Πραγματοποιήσαμε το τελικό βήμα για τη συμμετοχή στην Οικονομική και Νομισματική 'Ενωση της Ευρώπης.
Η Ελλάδα εισέρχεται στον 21ο αιώνα δυναμικά και με αισιοδοξία. Με την ισχυρή οικονομία που δημιουργήσαμε είμαστε σε θέση να αντιμετωπίσουμε τις μεγάλες προκλήσεις της νέας εποχής. Μετά την επίτευξη του μεγάλου στόχου της ισχυρής οικονομίας είναι μπροστά μας ο επόμενος μεγάλος στόχος που οραματιζόμαστε είναι ο στόχος της ισχυρής κοινωνίας, του περιορισμού της ανεργίας με τη δημιουργία νέων θέσεων απασχόλησης και ισόρροπης ανάπτυξης Αθήνας Περιφέρειας, αλλά και Μεγάλων Αστικών Κέντρων και Υπαίθρου.
'Ηδη έχουν ξεκινήσει και βρίσκονται στη φάση ολοκλήρωσης, μέσα από το Α', αλλά κύρια από το Β' Κοινοτικό Πλαίσιο Στήριξης, μια σειρά μικρά και μεγάλα έργα υποδομής, αλλά και υλοποίησης νέων έργων, για τη βιώσιμη ανάπτυξη της χώρας.
'Ολα αυτά αντιπροσωπεύουν τα σταθερά βήματα και τα μεγάλα άλματα για να μπει κάθε περιφέρεια, κάθε νομός, κάθε πόλη, κάθε δήμος, για να μπει η Ελλάδα συνολικά ως σύγχρονη χώρα στην τροχιά του 21ου αιώνα.
Στη Σύνοδο Κορυφής του Βερολίνου το Μάρτιο του 1999, επιτεύχθηκε μια σημαντική συμφωνία με την οποία επιβεβαιώθηκε η προσήλωση των χωρών της Ευρωπαϊκής 'Ενωσης στο στόχο της οικονομικής και κοινωνικής συνοχής.
Το Γ' Κοινοτικό Πλαίσιο Στήριξης και η αποτελεσματική υλοποίησή του αποτελούν την τελευταία μεγάλη ευκαιρία, την τελευταία μεγάλη πρόκληση για την ανάπτυξη της χώρας. Για την επόμενη επταετία οι συνολικοί δημόσιοι, εθνικοί, κοινοτικοί και ιδιωτικοί πόροι που θα διατεθούν για την ανάπτυξη, θα προσεγγίσουν το ποσό των δεκαεπτάμισι τρισεκατομμυρίων περίπου και είναι κατανεμημένοι στο τρίτο Διαρθρωτικό Πρόγραμμα Ανάπτυξης 2000-2006, ως εξής: Στο γενικό σύνολο του Κοινοτικού Πλαισίου Στήριξης από δημόσια δαπάνη και από κοινοτική συμμετοχή επτά τρισεκατομμύρια επτακόσια είκοσι εννιά δισεκατομμύρια περίπου. Εθνική συμμετοχή τρία τρισεκατομμύρια οκτακόσια εννιά δισεκατομμύρια (3.809.000.000.000), σύνολο δημόσιας δαπάνης έντεκα τρισεκατομμύρια πεντακόσια τριάντα εννιά δισεκατομμύρια (11.539.000.000.000). Σ'αυτά, αν προστεθεί ιδιωτική συμμετοχή τρία τρισεκατομμύρια πεντακόσια τριάντα έξι περίπου δισεκατομμύρια (3.536.000.000.000) το συνολικό κόστος είναι δεκαπέντε τρισεκατομμύρια εβδομήντα πέντε δισεκατομμύρια (15.075.000.000.000). Εδώ προστίθεται το ποσό από το Ταμείο Συνοχής που από την κοινοτική συμμετοχή είναι ένα τρισεκατομμύριο εκατόν τριάντα ένα δισεκατομμύρια (1.131.000.000.000), η εθνική συμμετοχή πεντακόσια εξήντα πέντε δισεκατομμύρια (565.000.000.000), σύνολο ένα τρισεκατομμύριο εξακόσια ενενήντα έξι δισεκατομμύρια (1.696.000.000.000) και η ιδιωτική συμμετοχή διακόσια ενενήντα δισεκατομμύρια (290.000.000.000), συνολικό κόστος ένα τρισεκατομμύριο εννιακόσια ογδόντα επτά δισεκατομμύρια (1.987.000.000.000) είναι το Ταμείο Συνοχής.
Αν σ'αυτά, αγαπητοί συνάδελφοι, προσθέσουμε και τις Κοινοτικές πρωτοβουλίες τετρακοσίων περίπου δισεκατομμυρίων προσεγγίζουμε το ποσό που είπαμε και που είναι και το γενικό σύνολο του τρίτου Διαρθρωτικού Προγράμματος Ανάπτυξης 2000-2006, δεκαεπτά τρισεκατομμύρια τετρακόσια εξήντα δύο δισεκατομμύρια (17.462.000.000.000). Δηλαδή, τη νέα επταετία θα κληθούμε να διαχειριστούμε περισσότερους πόρους απ' όσους διαχειριστήκαμε την τελευταία τριακονταετία στη χώρα μας '70, '80 και '90.
Το Γ' Κοινοτικό Πλαίσιο Στήριξης 2000-2006 συμπυκνώνει τις πολιτικές μας επιλογές για μια ισόρροπη κατανομή της ευημερίας στην Ελλάδα, για έναν ισχυρό αναπτυξιακό βηματισμό της ελληνικής οικονομίας. Με το Γ' Κοινοτικό Πλαίσιο Στήριξης ολοκληρώνουμε τις παραγωγικές δομές, που αποτελούν το βασικό παραγωγικό συντελεστή της οικονομίας. Οι μεγάλοι αυτοκινητόδρομοι, το σιδηροδρομικό δίκτυο και τα μεγάλα λιμάνια βελτιώνουν τις προσβάσεις για το σύνολο του ελληνικού χώρου με τις μεγάλες ευρωπαϊκές αγορές.
Αναμένουμε μεγάλη συμμετοχή του ιδιωτικού τομέα όχι μόνο στην κατασκευή, αλλά και στη συγχρηματοδότηση των έργων. Δημιουργούμε ένα αποτελεσματικό πλαίσιο ενθάρρυνσης των συγχωνεύσεων των κατασκευαστικών εταιρειών, έτσι ώστε να διευκολυνθεί η δημιουργία ισχυρών επιχειρήσεων. Ενισχύουμε ολοκληρωμένα την ανταγωνιστικότητα των παραγωγικών τομέων της ελληνικής οικονομίας. Ενισχύουμε τη διαδικασία αξιοποίησης των αποτελεσμάτων της έρευνας, με στόχο την ανάπτυξη των καινοτομιών και της νέας τεχνολογίας.
Αναβαθμίζουμε τις υπηρεσίες στον τομέα του τουρισμού.
Ενισχύουμε τη στήριξη της αγροτικής ανάπτυξης και τον εκσυγχρονισμό της ελληνικής υπαίθρου. Συγκεκριμένα, δημιουργούμε ισχυρές δομές υποστήριξης στην ύπαιθρο, ενισχύουμε τις παραγωγικές επενδύσεις στις εκμεταλλεύσεις και βελτιώνουμε τις συνθήκες διαβίωσης στον αγροτικό χώρο. Η ανάπτυξη και η ανταγωνιστικότητα θα προχωρήσουν μέσα από την ανασυγκρότηση της υπαίθρου, που θα επέλθει μέσα από την εφαρμογή μιας ολοκληρωμένης οικονομικής και κοινωνικής παρέμβασης στον αγροτικό τομέα. Γιατί χωρίς μια ελκυστική, ζωντανή, βιώσιμη και με καθημερινή ποιότητα ζωής η ύπαιθρος χώρα δεν θα υπάρξει, ούτε η γεωργία και φυσικά ούτε η ελληνική περιφέρεια.
Στηρίζουμε αποφασιστικά τη μετάβαση της χώρας στη νέα οικονομία ενισχύοντας την επέκταση της κοινωνίας της πληροφορίας, το ηλεκτρονικό εμπόριο και τις υπηρεσίες σύνδεσης με τις αγορές, νέες δηλαδή υπηρεσίες στους πολίτες.
Διασφαλίζουμε τη βελτίωση της ποιότητας ζωής με δράσεις που προστατεύουν το περιβάλλον, αναβαθμίζουν τις πόλεις και αναδεικνύουν την πολιτιστική μας κληρονομιά.
Εκσυγχρονίζουμε δομές και λειτουργίες στον τομέα της υγείας, έτσι ώστε αυτή να γίνει πιο φιλική στον πολίτη, περισσότερο ποιοτική και πιο ανθρωποκεντρική.
Επενδύουμε στον άνθρωπο με την αναβάθμιση του εργατικού δυναμικού, έτσι ώστε να είναι σε θέση να συμμετέχει ενεργά στις εξελίξεις στην παραγωγή.
Χρηματοδοτούμε προγράμματα εκπαίδευσης, επιμόρφωσης, επαγγελματικής κατάρτισης, εξειδίκευσης, εφαρμογής νέων τεχνολογιών, μηχανοργάνωσης και εκσυγχρονισμού της Δημόσιας Διοίκησης.
Ενισχύουμε την ελληνική περιφέρεια με ολοκληρωμένα περιφερειακά προγράμματα που δρουν συμπληρωματικά με τα εθνικά προγράμματα. Εκτός από το Γ' Κοινοτικό Πλαίσιο Στήριξης θα αντλήσουμε σημαντικούς πόρους από το Ταμείο Συνοχής και τις κοινοτικές πρωτοβουλίες που είπα προηγουμένως, όπως από το URBAN για την αναζωογόνηση του αστικού χώρου, από το INTERREG για τη διασυνοριακή συνεργασία, από το Leader για την αγροτική ανάπτυξη, από το Equal για την απασχόληση και τις ίσες ευκαιρίες.
Κυρίες και κύριοι συνάδελφοι, η πρόοδος που συντελέστηκε από το 1994 έως σήμερα οφείλεται στην αποφασιστική συμβολή του Β' Κοινοτικού Πλαισίου Στήριξης, καθώς η στρατηγική υπήρξε πράγματι επιτυχής, με ιδιαίτερη έμφαση τόσο στην ισόρροπη περιφερειακή ανάπτυξη όσο και στην τόνωση των παραγωγικών επενδύσεων, αλλά επιπρόσθετα στην υλοποίηση των μεγάλων έργων υποδομής εθνικής σημασίας, εκεί που η χώρα μας υστερούσε σε πολύ μεγάλο βαθμό σε σύγκριση με το μέσο όρο της Ευρωπαϊκής 'Ενωσης.
Πετύχαμε πολλά περισσότερα απ' ό,τι σε προηγούμενες περιόδους, καλύπτοντας τρεις και τέσσερις φορές μεγαλύτερη απόσταση από τις ευρωπαϊκές αντίστοιχες χώρες.
Με τη συμβολή του Β' Κοινοτικού Πλαισίου Στήριξης η Ελλάδα μείωσε την απόσταση που τη χωρίζει από τις πιο ανεπτυγμένες χώρες της Ευρώπης, πετυχαίνοντας την εντυπωσιακή αύξηση του εθνικού εισοδήματος κατά πέντε ποσοστιαίες μονάδες, από το 64% του κοινοτικού μέσου όρου το 1993 σε 69% το 1999. Ο απολογισμός της εξέλιξης του Β' Κοινοτικού Πλαισίου Στήριξης είναι απόλυτα ικανοποιητικός. 'Ηδη με στοιχεία μέχρι 31 Ιουλίου 2000 το ποσοστό απορρόφησης για πραγματοποιηθείσες πληρωμές σε φορείς υπερβαίνει το 85% και εκτιμάται ότι μέχρι τέλος του έτους θα έχει προσεγγίσει το 90% περίπου.
Ο ελληνικός ρυθμός υλοποίησης του Β' Κοινοτικού Πλαισίου Στήριξης και η απορρόφηση πόρων είναι πλέον υψηλότερη από το μέσο όρο όλων των κρατών μελών της Ευρωπαϊκής 'Ενωσης, παρουσιάζοντας εντυπωσιακή επιτάχυνση τόσο στην ποσοτική απορρόφηση, αλλά πολύ περισσότερο στην ποιοτική εκτέλεση των έργων.
Αυτό που έχει τελικά σημασία είναι η αποτελεσματικότητα και όχι μόνο η απορρόφηση. Η επίτευξη υψηλών απορροφήσεων είναι σχετικά εύκολη υπόθεση, αρκεί να διαχειρίζεται κανείς τα χρήματα απλόχερα, αυτό που έκανε η Νέα Δημοκρατία με το Α' Κοινοτικό Πλαίσιο Στήριξης. Η επίτευξη αναπτυξιακού και κοινωνικού οφέλους είναι πολύ πιο δύσκολη και σύνθετη υπόθεση και αυτή είναι η δική μας επιλογή, αυτή είναι η επιλογή του ΠΑ.ΣΟ.Κ., αυτή είναι η επιλογή της Κυβέρνησης του ΠΑ.ΣΟ.Κ.
Το Γ' Κοινοτικό Πλαίσιο Στήριξης για την περίοδο 2000-2006 θα λάβει χώρα σε ένα περιβάλλον ριζικά διαφορετικό σε σχέση με τα προηγούμενα. Το μακροοικονομικό περιβάλλον αναμένεται να είναι πρωτοφανές σε σχέση με αυτό που έζησε η χώρα την τελευταία εικοσιπενταετία. Θα έχουμε νομισματική σταθερότητα με την υιοθέτηση του ευρώ, αποκλιμάκωση του δημόσιου χρέους, χαμηλό πληθωρισμό, χαμηλά επιτόκια, μεγαλύτερη δημοσιονομική ευχέρεια, παρά την αρνητική συγκυρία σε παγκόσμιο επίπεδο που ζούμε τώρα με την πετρελαϊκή κρίση.
Η εφαρμογή του Β' Κοινοτικού Πλαισίου Στήριξης έχει θέσει τη βάση για μια ουσιαστική αναβάθμιση στις υποδομές, αλλά και στο παραγωγικό περιβάλλον. Αναμένεται κατά τη νέα περίοδο να γίνουν αισθητά τα ευεργετικά αποτελέσματα από τη λειτουργία των μεγάλων κυρίως έργων, καθώς και των επενδύσεων εκσυγχρονισμού που υλοποιούνται τώρα. Ταυτόχρονα, θα γίνουν αισθητά τα ευεργετικά αποτελέσματα και των διαρθρωτικών αλλαγών που συντελούνται σήμερα. 'Ολα αυτά συνηγορούν σε μια προοπτική ιδιαίτερα αισιόδοξη για την αναπτυξιακή παρέμβαση της περιόδου που διανύουμε.
Η υλοποίηση των δύο προγραμμάτων έθεσε τη Δημόσια Διοίκηση ενώπιον νέων προβλημάτων και προκλήσεων και την προίκισαν με πολύτιμη εμπειρία αλλά και με ανάλογους θεσμούς.
Η αποκτηθείσα εμπειρία του Α' Κοινοτικού Πλαισίου Στήριξης ενσωματώθηκε κατά τη διάρκεια της εφαρμογής στο Β' Κοινοτικό Πλαίσιο Στήριξης. Με τις θεσμικές, οργανωτικές και λειτουργικές παρεμβάσεις που έγιναν στο πλαίσιο του Β' Κοινοτικού Πλαισίου Στήριξης έχει διανυθεί σημαντική απόσταση στην κατεύθυνση αυτή. Τέτοιες παρεμβάσεις έγιναν σε διαφορετικούς τομείς όπως στον τομέα της οργάνωσης, της διαχείρισης του Κοινοτικού Πλαισίου Στήριξης μέσα από τη Μονάδα Οργάνωσης Διαχείρισης, (Μ.Ο.Δ.) τη ΜΟΔ, την καθιέρωση των Τεχνικών Δελτίων των 'Εργων, την ανάπτυξη των μεγάλων έργων με τη σύσταση ανωνύμων εταιρειών, όπως την "ΚΤΗΜΑΤΟΛΟΓΙΟ Α.Ε.", την ΕΓΝΑΤΙΑ Α.Ε., "ΕΡΓΟΣΕ Α.Ε." κλπ.
Η ανάγκη βελτίωσης της αποτελεσματικότητας της ποιότητας και της διαφάνειας στη νέα αναπτυξιακή προσπάθεια, οι ιδιαίτερα αυστηρές απαιτήσεις των νέων κανονισμών, αλλά και οι δυσκολίες που αντιμετωπίσθηκαν κατά τη διάρκεια του Β' κοινοτικού πλαισίου στήριξης, προκειμένου να ανταποκριθεί η χώρα στις ποιοτικές και ποσοτικές απαιτήσεις μιας τέτοιας εμβέλειας παρεμβάσεων, επέβαλαν την υιοθέτηση ενός νέου συστήματος διοίκησης και διαχείρισης του Γ' Κοινοτικού Πλαισίου Στήριξης.
Το πλαίσιο διαχείρισης παρακολούθησης και ελέγχου το οποίο συμφωνήθηκε με την Ευρωπαϊκή 'Ενωση και απορρέει σε σημαντικό βαθμό από τους νέους κανονισμούς, είναι ριζικά διαφορετικό σε σχέση με αυτό του Β' Κοινοτικού Πακέτου.
Με το Γ' Κοινοτικό Πλαίσιο Στήριξης οι ευθύνες εφαρμογής μεταφέρονται πλέον στο κράτος-μέλος. Με το νέο πλαίσιο εισάγονται για πρώτη φορά στις λειτουργίες του κράτους μηχανισμοί όπως συστήματα αξιολόγησης των προς χρηματοδότηση έργων, πολυεπίπεδα συστήματα ελέγχων στο εσωτερικό της ελληνικής Δημόσιας Διοίκησης που παράγουν την ποιότητα, την αποτελεσματικότητα της χρήσης των δημοσίων πόρων.
Το Ολοκληρωμένο Πληροφοριακό Σύστημα αποτελεί καθοριστική παράμετρο για την αποτελεσματικότητα του συστήματος διαχείρισης και εφαρμογής του Κοινοτικού Πλαισίου Στήριξης. Το ολοκληρωμένο πληροφοριακό σύστημα αποτελεί σύγχρονο εργαλείο που επιτρέπει τη λεπτομερή καταγραφή των στοιχείων που αφορούν τη χρηματοδότηση όλων των εν εξελίξει έργων (συγχρηματοδοτούμενων ή μη) καθώς και την πορεία υλοποίησης, τις κοινοτικές πρωτοβουλίες, το Ταμείο Συνοχής, το πρόγραμμα δημοσίων επενδύσεων καθώς επίσης και τις ιδιωτικές επενδύσεις. Επιτρέπει επίσης την ηλεκτρονική επικοινωνία μεταξύ των εμπλεκομένων υπηρεσιών καθώς και τις υπηρεσίες της Ευρωπαϊκής Επιτροπής, αλλά και τη διασύνδεση με πληροφοριακά συστήματα του Υπουργείου Οικονομικών, λόγω των ευαίσθητων δεδομένων που καταχωρούνται σε αυτά όπως το ΤΑXIS κλπ.
Με το παρόν σχέδιο νόμου αφ' ενός η χώρα ανταποκρίνεται στην υποχρέωση τυπικής προσαρμογής στους νέους κανονισμούς και αφ' ετέρου δημιουργούνται οι προϋποθέσεις για την έγκαιρη αντιμετώπιση ουσιαστικών ζητημάτων που ανακύπτουν κατά την υλοποίηση τέτοιας εμβέλειας αναπτυξιακών προγραμμάτων.
Επιδιώκει το σχέδιο νόμου τη θέσπιση ενός αξιόπιστου και υψηλού επιπέδου μηχανισμού στη διάθεση των φορέων που έχουν την ευθύνη των επιχειρησιακών προγραμμάτων του Κοινοτικού Πλαισίου Στήριξης. Η συγκρότηση σύγχρονων και ευέλικτων υπηρεσιών στη Δημόσια Διοίκηση αποτελεί αναγκαίο όρο για την αποτελεσματική αξιοποίηση των πόρων του Γ' Κοινοτικού Πλαισίου Στήριξης αλλά ταυτόχρονα η εφαρμογή του αποτελεί μοχλό για την αναβάθμιση της Δημόσιας Διοίκησης.
Η εφαρμογή του Γ' Κοινοτικού Πλαισίου Στήριξης απαιτεί σημαντικές μεταρρυθμίσεις για μια νέα αντίληψη και νοοτροπία στο σχεδιασμό, την υλοποίηση, την παρακολούθηση και τον έλεγχο των αναπτυξιακών προγραμμάτων. Στόχος είναι να επιτυγχάνεται στο μέγιστο αποτέλεσμα προς όφελος της ανάπτυξης και της συνοχής της χώρας.
Η Κυβέρνηση, συνειδητοποιώντας την κρίσιμη σημασία αυτού του παράγοντα και έχοντας την πολύτιμη εμπειρία του Β' Κοινοτικού Πλαισίου Στήριξης, όχι μόνο έστρεψε την προσοχή της στην αύξηση της αποτελεσματικότητας των μηχανισμών εφαρμογής, αλλά έχει αναγάγει το θέμα και σε βασικό άξονα δράσης. 'Εχει ήδη προχωρήσει στο νέο πλαίσιο μηχανισμών διαχείρισης, παρακολούθησης, ελέγχου και υλοποίησης ενισχύοντας την ορθολογικότερη και αποτελεσματικότερη αξιοποίηση των πόρων του νέου διαρθρωτικού πακέτου.
Κέντρο βάρους το οικονομικά και κοινωνικά σκόπιμο, το πλήρες και ώριμο έργο, η έγκαιρη υλοποίηση. Στόχος μας είναι να υλοποιούνται και να αποδίδονται στην κοινωνία τα καλύτερα έργα, έργα και δράσεις που θα τονώσουν την απασχόληση, θα τη συνδέσουν με τις νέες τεχνολογίες και την ανάπτυξη της επιχειρηματικότητας. Σηκώνουμε ψηλά τον πήχυ της ποιότητας, της αποτελεσματικότητας και της διαφάνειας.
Η μέχρι σήμερα εμπειρία του Β' Κοινοτικού Πλαισίου Στήριξης και η προεργασία εν όψει του Γ' σε περιφερειακό και τοπικό επίπεδο (διευρυμένα περιφερειακά συμβούλια, αναπτυξιακά συνέδρια), έχουν συμβάλει σημαντικά στην εμπέδωση της διαφορετικής αντίληψης από τις τοπικές κοινωνίες όσον αφορά το σχεδιασμό και την υλοποίηση επιχειρησιακών προγραμμάτων. Αυτό αποτελεί ισχυρή παρακαταθήκη εν όψει των απαιτήσεων του νέου συστήματος. Κυρίες και κύριοι συνάδελφοι, με το συζητούμενο νομοσχέδιο αλλάζουμε και βελτιώνουμε δομές και μηχανισμούς, όχι γιατί αποτύχαμε στον τρόπο διαχείρισης και λειτουργίας και αποτελεσματικότητας του Β' Κοινοτικού Πλαισίου Στήριξης, αλλά γιατί άλλαξαν οι συνθήκες, οι ανάγκες και οι προϋποθέσεις.
Χρειάζεται ποιότητα παρεμβάσεων και διαφάνειας. Πρόσθετη απαίτηση των καιρών σήμερα το θέμα της διαφάνειας.
Το Γ' κοινοτικό πλαίσιο στήριξης έχει ουσιαστικές διαφορές από τα δύο προηγούμενα προγράμματα. Η μεγαλύτερη διαφορά είναι ότι όσοι πόροι δεν απορροφώνται εντός μιας διετίας από τη στιγμή που δεσμεύονται χάνονται οριστικά, που σημαίνει ότι πρέπει να δεσμεύουμε πόρους για ώριμα και επιλέξιμα έργα.
Δεύτερη διαφορά είναι ότι η Ελλάδα είναι υποχρεωμένη να δεσμεύει κάθε χρόνο το 14,3% των συνολικών πόρων περίπου, ποσό της τάξεως των 2,5 τρισεκατομμυρίων.
Τρίτη διαφορά είναι ότι στο Γ' Κ.Π.Σ. η Ευρωπαϊκή 'Ενωση δεν εντάσσει έργα στα κοινοτικά προγράμματα, δεν εκφέρει άποψη για το σχεδιασμό, δεν παρεμβαίνει κατά τη διάρκεια της υλοποίησης, θέτει μόνο το πλαίσιο της ένταξης.
Με το συζητούμενο νομοσχέδιο δημιουργούμε για το Γ' Κοινοτικό Πλαίσιο Στήριξης τέσσερα επίπεδα προώθησης των διαδικασιών: -Την επιτροπή παρακολούθησης που σχεδιάζει το κάθε επιχειρησιακό πρόγραμμα. -Την επιτροπή διαχείρισης που θα εντάσσει έργα και θα προωθεί την υλοποίησή τους. -Την επιτροπή πληρωμών και τέλος. Τον δημόσιο έλεγχο μέσα από την ειδική επιτροπή του δημοσιονομικού εξωτερικού ελέγχου από την αναβαθμισμένη επιτροπή που θα λειτουργεί στο Υπουργείο Οικονομικών στο Γενικό Λογιστήριο του Κράτους.
Τα τέσσερα αυτά επίπεδα ελέγχου είναι υποχρέωση προσαρμογής στους κανονισμούς και έχουν στόχο να διαχωριστούν τα διάφορα επίπεδα ευθύνης, (του σχεδιασμού από την υλοποίηση και τον έλεγχο).
Η εμπειρία από τις προηγούμενες περιόδους προγραμματισμού έδειξε ότι τόσο η επάρκεια πόρων, όσο και ο λεπτομερής προγραμματισμός δεν διασφαλίζουν την ομαλή αναπτυξιακή διαδικασία αν δεν συνοδεύονται και από τους αναγκαίους μηχανισμούς διαχείρισης υλοποίησης και ελέγχου των προοριζόμενων έργων και δράσεων.
Στους μηχανισμούς αυτούς σημαντικό ρόλο διαδραματίζει τόσο η Δημόσια Διοίκηση όσο και ο ιδιωτικός τομέας. 'Εχοντας αυτό κατά νου δίδουμε τη δυνατότητα για ίσες ευκαιρίες συνεργασίας από κοινού δημόσιου και ιδιωτικού τομέα σε νέες βάσεις, χωρίς φοβίες, εξαρτήσεις και αντιθέσεις του παρελθόντος, με συγκεκριμένους κανόνες για τη διαφάνεια, τον αποτελεσματικό έλεγχο και την υγιή οικονομική διαχείριση.
Τα όσα ανέφερα παραπάνω αποδεικνύουν και επιβεβαιώνουν ότι το συζητούμενο νομοσχέδιο είναι αυτό που θα συμβάλει ουσιαστικά, καθοριστικά, αποτελεσματικά στον καλύτερο σχεδιασμό, προγραμματισμό, έλεγχο και υλοποίηση του Γ' Πλαισίου Στήριξης που αποτελεί την τελευταία μεγάλη ευκαιρία, την τελευταία μεγάλη πρόκληση για την ανάπτυξη της χώρας. Καλώ τις πολιτικές δυνάμεις που αντιλαμβάνονται την αναγκαιότητα της ευρωπαϊκής πορείας της χώρας. Καλώ τις πολιτικές δυνάμεις που και αυτές στέκονται είτε αρνητικά είτε και κριτικά σε αυτήν την πορεία. Καλώ όλους να ψηφίσουν το παρόν νομοσχέδιο.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής του Συναπισμού κ. Γεώργιος Αμπατζόγλου, Βουλευτής Αττικής, ζητεί ολιγοήμερη άδεια απουσίας στο εξωτερικό.
Η Βουλή εγκρίνει; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
Ο κ. Η. Καλλιώρας, εισηγητής της Νέας Δημοκρατίας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Πρόεδρε, κυρίες και κύριοι συνάδελφοι, ακούγοντας προ ολίγου τον εισηγητή της Πλειοψηφίας πραγματικά είχα την αίσθηση ότι δεν ζω στην Ελλάδα και ζω σε άλλη χώρα.
Είχα κάτι άλλο να πω ως αρχή, αλλά αλλάζω την εισαγωγή μου και προχωρώ σε μία μικρή στιχομυθία, η οποία συνέβη κατά τη συζήτηση του νομοσχεδίου στη Διαρκή Επιτροπή.
Υπήρξε μία διαμάχη, κυρίες και κύριοι συνάδελφοι, μεταξύ του κ. Πάχτα και του κ. Γεωργακόπουλου. Ο κ. Γεωργακόπουλος παραπονούμενος και "επιτιθέμενος" κατά του κυρίου Υφυπουργού του είπε ότι "ψεύδεται" όταν αναφερόταν στο συγκεκριμένο κομμάτι της ΠΑΘΕ από Κόρινθο μέχρι Πάτρα το οποίο δεν είναι έτοιμο. Εν αντιθέσει, δηλαδή, με όσα ειπώθηκαν προεκλογικά, ο κ. Γεωργακόπουλος βρισκόταν σε άμυνα.
Και διαβάζω -γιατί υπάρχουν εδώ ψευδείς ειδήσεις- τι είπε ο κ. Γεωργακόπουλος σε απάντηση στον κ. Πάχτα, για να μη λέτε ότι τα λέμε εμείς. Φωνάζει, λοιπόν, και ξιφουλκεί ο κ. Γεωργακόπουλος: "Ποιος αποκαθιστά τη δική μου αξιοπιστία" -κύριε Πάχτα, εννοεί- "που έχω πείσει τον πολίτη ότι γίνονται αυτά τα έργα; Πού πηγαίνει η δική μου αξιοπιστία, που ακούγοντας αυτά τα οποία μου είχε πει η Κυβέρνηση, τα έχω μεταφέρει στον πολίτη;".
Αυτό είναι μια πρώτη μικρή απάντηση στον κύριο εισηγητή για τα όσα σπουδαία πράγματα ακούστηκαν, αλλά δυστυχώς δεν ανταποκρίνονται στην πραγματικότητα, αφού διαψεύδεστε μόνο και μόνο από ένα μικρό παράδειγμα και από δικό σας στέλεχος και πρώην Υπουργό.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) Κύριε Πρόεδρε, να πούμε ευθύς εξ αρχής ότι η Νέα Δημοκρατία αντιλαμβάνεται, γνωρίζει ότι το παρόν σχέδιο νόμου απορρέει και καθορίζεται από τον κανονισμό 1260/99 και πραγματικά η παράταξη συναισθάνεται αυτήν την υπόθεση και ανάγκη για να εφαρμόσουμε αυτόν τον κανονισμό με δικό μας νομοσχέδιο που συζητείται σήμερα στη Βουλή. 'Ομως σας παρακαλώ πάρα πολύ και πολύ περισσότερο εσάς, κύριε Υφυπουργέ, δεν θέλουμε -και γι' αυτό καταψηφίζουμε το νομοσχέδιο- ως παράταξη η θετική μας ψήφος (είτε συνειρμικά είτε εκ παραδρομής) να θεωρηθεί ότι δίνει σε εσάς "άφεση πολιτικών αμαρτιών" για τα όσα έχετε "προσφέρει" στον τόπο. Και γι' αυτό το καταψηφίζουμε. Αντιλαμβάνομαι τη δυσαρέσκειά σας.
Κύριε Πρόεδρε, ξέρετε, για να μπω τώρα στην κυρίως εισήγησή μου, ότι δεν καταλάβατε εδώ και πολλά χρόνια γιατί δεν πιστέψατε στην Ευρώπη, τι ακριβώς σημαίνει Ευρώπη. 'Οταν μιλάμε για Ευρώπη, μιλάμε για ένα όραμα. Δεν μιλάμε για ένα μεγάλο μπαούλο με χρήματα, για ένα ερμάριο που ζητάμε και παίρνουμε. Αποτέλεσμα αυτής της δικής σας φιλοσοφίας "ΕΟΚ και ΝΑΤΟ το ίδιο συνδικάτο" ήταν και είναι μέχρι σήμερα το να παίρνουμε χρήματα από την Ευρώπη για να οδηγήσουμε τη χώρα...
(Θόρυβος από την πτέρυγα του ΠΑΣΟΚ) 
ΑΝΔΡΕΑΣ ΛΟΒΕΡΔΟΣ: Εδώ μιλάμε για ενσωμάτωση κανονισμού.
ΗΛΙΑΣ ΚΑΛΛΙΩΡΑΣ: Επιτρέψτε μου σας παρακαλώ.
Αυτήν τη στιγμή με βάση τη στρεβλωμένη φιλοσοφία σας για την ευρωπαϊκή πορεία, την οποία δεν πιστεύετε, οδηγείστε στο να εφαρμόζετε και τις διαδικασίες και τους κανονισμούς στρεβλωμένους.
Ξέρουμε όμως, κύριε Υφυπουργέ, ότι δεν θα υπάρξει άλλη ευκαιρία. Η απορροφητικότητα, ανεξάρτητα αν είναι υψηλή ή χαμηλή, σας διαψεύδει με το τι κάνατε αυτά τα χρήματα. Δεν θα μπω σε αριθμολογία γι' αυτό το θέμα. Τα χρήματα που πήρατε -και θα σας αναφέρω συγκεκριμένα παραδείγματα- δεν πιάσανε τόπο. Δυστυχώς το Κοινοτικό Πλαίσιο Στήριξης το οποίο είναι ένας ιμάντας, ένα όχημα για να αναπτυχθεί ο τόπος, δεν καταφέραμε να το χρησιμοποιήσουμε όπως θα έπρεπε και βλέπετε ότι δεν είναι εφικτό σήμερα να ενσωματώσουμε την Ελλάδα στη διαδικασία της ευρωπαϊκής ενοποίησης.
Με το Α' Κοινοτικό Πλαίσιο Στήριξης -να πω συγκεκριμένα- ήρθαν στην Ελλάδα χρήματα της τάξης του 2,6% του εθνικού μας προϊόντος. Επίσης, με το Β' Κοινοτικό Πλαίσιο Στήριξης στην εξαετία, κύριε Πρόεδρε, τα χρήματα που εισέρρευσαν στη χώρα μας ήταν και αντιστοιχούσαν στο 3,7% του εθνικού μας προϊόντος. Με άλλα λόγια, πήραμε 6,5 τρισεκατομμύρια δραχμές και θα μπορούσαμε με αυτά τα χρήματα να είχαμε διπλασιάσει το μήκος των αυτοκινητοδρόμων που φτιάξαμε, να κατασκευάσουμε μεγάλα έργα, όπως η Εγνατία, το Ρίο-Αντίρριο και πάει λέγοντας, να είχαμε καλύψει το 12% των ενεργειακών μας αναγκών με φυσικό αέριο, να είχαμε δημιουργήσει εκατόν ογδόντα χιλιάδες θέσεις εργασίας.
Πού πήγαν όλα αυτά; Πώς η Ελλάδα έχει αυτήν τη στιγμή εφτά από τις είκοσι πέντε περιφέρειες της Ευρώπης, στη φτωχότερη ζώνη; Πώς λοιπόν η 'Ηπειρος με αυτά που μας είπε ο κύριος εισηγητής προηγουμένως κατατάσσεται στη δεύτερη πιο φτωχή περιφέρεια της Ευρώπης μετά τη Γουαδελούπη, η οποία δεν ανήκει στον ευρωπαϊκό χώρο; Υπήρξαν τεράστιες αποκλίσεις. Θα μου επιτρέψετε να πω ορισμένους αριθμούς, γιατί όντως τα ευρώ τα οποία ξοδεύτηκαν δεν έπιασαν τόπο. Και έχω στοιχεία της επιτροπής και του Υπουργείου Εθνικής Οικονομίας, απολογισμός του 1999. Τομέας παρέμβασης, συνολικό μήκος αυτοκινητοδρόμων. Ο στόχος ήταν χίλια τριάντα τρία χιλιόμετρα. Είχαν παραδοθεί τότε -και αναφέρεται τώρα για ενδεικτικά στοιχεία αυτό, κύριε Πρόεδρε- λιγότερο από πεντακόσια χιλιόμετρα. Θάνατοι στους δρόμους, ανά εκατομμύριο οχημάτων. Τριακόσιοι εξήντα θάνατοι ήταν ο στόχος, εξακόσιοι ογδόντα έξι ο απολογισμός, δηλαδή, διπλάσιοι και παραπάνω.
Ηλεκτροκίνητοι σιδηρόδρομοι, με βάση τα στοιχεία του Υπουργείου σας: Ο στόχος ήταν πεντακόσια τριάντα χιλιόμετρα, φτιάξατε εβδομήντα επτά. Νοικοκυριά τα οποία θα ήταν συνδεδεμένα με το δίκτυο διανομής του φυσικού αερίου: Μηδέν ο απολογισμός, ο στόχος ήταν 4%. Και πάει λέγοντας. Δυστυχώς, κύριε Πρόεδρε, υπάρχουν εμφανείς αδυναμίες στην εκτέλεση του Β' Κοινοτικού Πλαισίου Στήριξης. Από υπερβολικό παρεμβατισμό, ανεπάρκεια θεσμικού νομοθετικού πλαισίου, πολυνομία, ελλιπή εφαρμογή των νόμων και πάει λέγοντας.
Επίσης, ένα άλλο πρόβλημα που υπάρχει, είναι ο ελλιπής σχεδιασμός. Να σας θυμίσω την καφέ αρκούδα, στο Μέτσοβο, με την Εγνατία. 'Ολα άλλαξαν έτσι ξαφνικά. Διαφορετικό σχεδιασμό είχε η Κυβέρνηση και άλλα εμφανίστηκαν στη συνέχεια, με αποτέλεσμα να έχουμε αυτήν την τραγωδία σήμερα στην εκεί περιοχή.
Επίσης, κύριε Πρόεδρε, εφαρμόσατε ένα σύστημα ανάθεσης το οποίο θα το έκρινε κάποιος ως επιεικώς απαράδεκτο. Εάν πάρουμε τα στοιχεία -και αναφέρομαι σε δικά σας στοιχεία του Υπουργείου και της επιτροπήςσυγκεκριμένα για την Εγνατία Οδό. Λέγατε το τέλος του '99 θα είχε τελειώσει το 90,8% του δρόμου αυτού, ως φυσικό αντικείμενο. Μετά βίας κάνατε το 25,7%. Προϋπήρχε δε το 17,8% και προσθέσατε μόνο το 7,9%! Πού είναι λοιπόν η πρόοδος με τα δικά σας στοιχεία (του Υπουργείου) και της Ευρωπαϊκής Επιτροπής; Σας δίνω αυτά τα νούμερα και μου λέτε εσείς, κύριε εισηγητά, ότι όλα πήγαν καλά.
Ποιοτικός έλεγχος δημοσίων έργων. Σας λέω δεν είναι θέμα απορροφήσεων, είναι θέμα τι γίνονται αυτά τα χρήματα τα οποία απορροφώνται. Οι απορροφήσεις, επαναλαμβάνω, δεν είναι αυτοσκοπός. Ακούστε, λοιπόν, στοιχεία τα οποία ήταν του Ειδικού Συμβούλου Ποιοτικού Ελέγχου, του ΕΣΠΕΛ. Δεύτερο εξάμηνο του '98: Οδικά έργα. Το 55,2% των έργων που ελέγχθησαν για την κατασκευή και λαμβάνουν κοινοτικές επιχορηγήσεις, βρέθηκαν εκτός προδιαγραφών. Θέλετε και άλλα στοιχεία; Ποιότητα αδρανών υλικών σκυροδέματος. Από την ίδια επιτροπή, του ΕΣΠΕΛ: Απέκλινε από τις προδιαγραφές 77%. Ακόμη το ασφαλτομίγμα, ο εκτός προδιαγραφών το 86%. Δεν είναι δικά μου στοιχεία επαναλαμβάνω, αλλά του Ειδικού Συμβούλου Ποιοτικού Ελέγχου.
Τώρα, αν πάμε σ'ένα άλλο στοιχείο, την ασφάλιση των δημοσίων έργων, εδώ δεν μπορούμε να πούμε τίποτε. Τώρα τελευταία αρχίζει κάτι να κινείται σ' αυτόν τον τομέα, αφού πρώτα αντιμετωπίσαμε τεράστια προβλήματα και ενώ οι άλλες χώρες, όπως λόγου χάρη η Γαλλία, από το '78 έχει όλα τα οδικά έργα για δέκα χρόνια ασφαλισμένα. Σήμερα, ποιον θα πιάσετε απ' το αυτί να πείτε, κύριε Πρόεδρε, ως και η Κυβέρνηση ταυτόχρονα, ότι δεν μας παραδώσατε σωστά τα έργα, πληρώστε μας τη διαφορά; Δεν το κάνετε.
'Ενας άλλος τομέας, θρίαμβος και δόξα επίσης. Επαγγελματική κατάρτιση, εκμαυλισμός και χάος. Το Ευρωπαϊκό Κοινωνικό Ταμείο, ορύεται και φωνάζει. Εσείς ως 'Ελληνες πρέπει να είχατε, λέει η Ευρωπαϊκή Κοινότητα, και η Επιτροπή, συγκεκριμένα τριακόσια και πλέον ΚΕΚ. Εμείς λοιπόν φτιάξαμε εξακόσια δεκατέσσερα ΚΕΚ για τους γνωστούς λόγους. Ελέγχθησαν δε επτά ΚΕΚ από τους ανθρώπους της Ευρωπαϊκής Επιτροπής. Το ένα ΚΕΚ στεγαζόταν σε κτίριο υπό ανέγερση, το άλλο ήταν μόνο στα χαρτιά και το τρίτο βρέθηκε να είναι νυχτερινό κέντρο διασκέδασης, με ιδιοκτήτη πολιτευτή του ΠΑΣΟΚ. Αυτά τα λέει η επιτροπή, όχι εγώ. Και τις προάλλες, όταν επισκεφθήκαμε την κ. Διαμαντοπούλου και αναφέρθηκε στο συγκεκριμένο τομέα και ειδικότερα στον ΟΑΕΔ, είχε πει επί λέξει ότι "χρειάζεται καύση ο ΟΑΕΔ".
Περιφερειακά Επιχειρησιακά Προγράμματα, τα ΠΕΠ: Δυστυχώς κάναμε τον "ΚΑΠΟΔΙΣΤΡΙΑ", έχουμε την περιφέρεια, δυσκολέψαμε το νομικό πλαίσιο και φτάνουμε σήμερα -να σας πω έναν αριθμό- να υποβάλονται το 1999 εννέα χιλιάδες προτάσεις της Τοπικής Αυτοδιοίκησης στο Ειδικό Πρόγραμμα Τοπικής Αυτοδιοίκησης -το ΕΠΤΑ, που ξέρετε όλοι σας- και από τις εννέα χιλιάδες προτάσεις μόνο τετρακόσιες ή, αν θέλετε, λιγότερες του 5%, είχαν τεχνοοικονομικές μελέτες σκοπιμότητας. Τα υπόλοιπα ήταν χαρτιά! 'Αρα λοιπόν ούτε εκεί, στην περιφέρεια φροντίσαμε να κάνουμε μια αναπτυξιακή εταιρεία, λόγου χάρη, που δεν έχει γίνει, για να μπορεί να πετύχει τους στόχους.
'Ενας άλλος τομέας: Δεν βάλατε τους ιδιώτες, κύριε Υφυπουργέ, να βάλουν τα χρήματά τους για πολλούς και διαφόρους λόγους. Πετύχατε κάτι σπουδαίο -και να το πούμε, το επικροτούμε- με το αεροδρόμιο των Σπάτων. Από τα εξακόσια δισεκατομμύρια, οι ιδιώτες έβαλαν το 80% και το υπόλοιπο το κράτος. Εκατόν είκοσι δισεκατομμύρια, με τετρακόσια ογδόντα δισεκατομμύρια οι ιδιώτες. 'Εγινε κάτι το οποίο ήδη αρχίζει να κινείται και ευχόμαστε πολύ σύντομα να μπει σε πλήρη λειτουργία.
Κάτι τέτοιο ανάλογο δεν έγινε και μάλιστα -για να δώσω δικά σας στοιχεία πάλι από την Ευρωπαϊκή Επιτροπή- είχαν προβλεφθεί ότι θα δοθούν από τους ιδιώτες 8,6 δισεκατομμύρια ευρώ. Τελικά μπήκαν μόνο 4,9 δισεκατομμύρια ευρώ. Καταλαβαίνετε, λοιπόν, γιατί οι ιδιώτες δεν μπαίνουν στο παιχνίδι και μας λείπουν αυτά τα χρήματα, τα οποία είναι τεράστια για την ανάπτυξη του τόπου και τα χρειαζόμαστε.
Τώρα πάμε στο θέμα των απορροφήσεων: Θα μπορούσα να πω νούμερα, αλλά θα το αντιπαρέλθω. 'Ομως με στοιχεία που έχω της Ευρωπαϊκής Επιτροπής, δεν είναι αυτά τα ίδια τα οποία είπε ο κ. Μακρυπίδης. Αλλά αυτό δεν έχει, όπως είπα και πριν, σημασία: στο θέμα των απορροφήσεων. Αλλού είναι το πρόβλημα και γι' αυτό αναφέρω συγκεκριμένα παραδείγματα.
'Ομως, δεν μπορώ να μην πω ότι υπάρχει απόλυτη κυβερνητική αποτυχία σε ορισμένα τομεακά προγράμματα. Να αναφέρω ορισμένα απ' αυτά: Ελληνικά Ταχυδρομεία. Το ποσοστό απορρόφησης εκεί ήταν 7,9, στον ΟΑΣΑ ήταν 0, στο ΜΕΤΡΟ Θεσσαλονίκης -δεν χρειάζεται να πούμε κουβέντα- ήταν 0 και πάει λέγοντας, αν πάμε, δηλαδή, επιτροχάδην σε συγκεκριμένα παραδείγματα. Αλλά είπα ότι το αντιπαρέρχομαι. Απλά τα δίνω ενδεικτικά.
Και ερχόμαστε σήμερα, αγαπητοί συνάδελφοι, να βλέπουμε ότι τα ευρωπαϊκά δεδομένα αλλάζουν, να μας λέει η Ευρώπη ότι υπάρχει "το νι συν δύο", ότι αν δεσμεύσετε τα χρήματα φέτος, αν μέσα σε δύο χρόνια δεν τα πάρετε τα στέλνουμε στην Ισπανία, λόγου χάρη. Για ποιο λόγο; Χρειάζεται αυτό; Τα αυτονόητα; Να μην μπορούμε να χρησιμοποιήσουμε τα δωρεάν χρήματα; Για ποιους λόγους; Επίσης, υπάρχει η οριζόντια γραμμή. Μας λένε πλέον ότι κάθε χρόνο θα απορροφούμε το 14,3%, δηλ. το 1/7. Αυτό σημαίνει ότι πρέπει να επισπεύσουμε, διότι δεν μας δίνεται πλέον το περιθώριο ώστε όλα τα χρήματα να τα "στριμώχνουμε" -συγγνώμη για την έκφραση- στο τέλος της διάρκειας του Κοινοτικού Πλαισίου Στήριξης. Και υπάρχει και ο κανόνας του 7%. Τώρα πάμε στην Ευρώπη, καταθέτουμε τις προτάσεις, παίρνουμε την έγκριση, παίρνουμε το 7% ως προκαταβολή κι από εκεί και πέρα πρέπει να βάζουμε εμείς ως χώρα και οι ιδιώτες, ταυτόχρονα, τα χρήματα.
Εάν πάμε δε σε μια άλλη παρατήρηση που έχω να κάνω σ' αυτό το νέο ευρωπαϊκό πλαίσιο, βλέπουμε από το Ταμείο Συνοχής σε ερώτηση που είχαν κάνει προς τον κ. Μπαρνιέ ο κ. Παπαγιαννάκης με τον κ. Χατζιδάκη, ότι η Ελλάδα είχε δεσμεύσει μέχρι σήμερα μόλις το 4,6% (ή επτάμισι δισεκατομμύρια) των κονδυλίων. Αυτό χτυπάει καμπανάκι. Μόνο το νούμερο μιλάει από μόνο του.
Τώρα ερχόμαστε με το συγκεκριμένο νομοσχέδιο και φτιάχνουμε ορισμένες επιτροπές: Διαχειριστική αρχή, αρχή πληρωμής, Επιτροπή Εξωτερικού Δημοσιονομικού Ελέγχου, διαχειριστικές αρχές επιχειρησιακών προγραμμάτων. Και απ' ό,τι φαίνεται εν τέλει, μέσα από αυτό το πολυδαίδαλο των επιτροπών, κάπου τα πράγματα θα οδηγηθούν στο να γίνουν πιο δύσκολα από ό,τι η απλή λογική, ο κοινός νους θα επέβαλε.
Με άλλα λόγια, θα πίστευε κανένας ότι ένα Υπουργείο θα μπορούσε να κάνει πάρα πολλά πράγματα ακολουθώντας ...απλούς κανόνες. Δυστυχώς, δεν γίνεται.
Επαναλαμβάνω σε αυτό το σημείο και πάλι ότι η Νέα Δημοκρατία αντιλαμβάνεται ότι το σχέδιο νόμου που συζητείται σήμερα είναι απόρροια από τον κανονισμό 1260/1999 της Ευρωπαϊκής Επιτροπής. 'Ομως πρέπει να πούμε ότι το νομοσχέδιο έρχεται με καθυστέρηση, γιατί αυτό ψηφίστηκε πέρυσι στις 21 Ιουνίου και μετά από δύο μήνες (με βάση τα στοιχεία που έχω της επιτροπής), οριστικοποιήθηκε. Από εκεί και πέρα, τι γίνεται όλο αυτό το διάστημα; Επί της ουσίας θα μπορούσα να πω ότι είναι και αποσπασματικό το συγκεκριμένο νομοσχέδιο. Εκείνο το οποίο λείπει είναι αυτό που λέμε πολιτική βούληση, που φυσικά δεν περνάει μέσα από το νομοσχέδιο.
Με άλλα λόγια, θα περίμενε κάποιος συνετός πολιτικός να πιστεύει ότι η διαχείριση των Κοινοτικών Πλαισίων Στήριξης περνάει μέσα από την πολιτική βούληση και όχι από τις επιτροπές. Μα, όμως, αν πάρουμε σαν σημείο αναφοράς το προηγούμενο Κοινοτικό Πλαίσιο Στήριξης, πώς μπορούμε να δικαιολογήσουμε όλα αυτά τα οποία έχουν συμβεί, που στη δευτερολογία και σε άλλη φάση της συζήτησης πάλι θα επανέλθω; Να αναφέρω ένα άλλο στοιχείο. Στις δέκα πρώτες σελίδες του νομοσχεδίου υπάρχουν είκοσι επτά υπουργικές αποφάσεις. Εάν τις μετρήσουμε δε όλες, περνάνε τις τριάντα πέντε. Και πότε θα εφαρμοστούν όλες αυτές οι αποφάσεις; Πρέπει να είναι αμέτρητες, γιατί για πολλά πράγματα χρειάζονται πολλαπλές υπουργικές αποφάσεις. Χρειάζονται δηλαδή δύο χρόνια για να πάρουμε αυτές τις αποφάσεις και εμείς... βιαζόμαστε.
Υπάρχουν και ορισμένα άλλα προβλήματα, κύριε Πρόεδρε.
Ας πάρουμε την αρχή πληρωμής. Εάν διαβάσετε, κυρίες και κύριοι συνάδελφοι, το άρθρο 9 του κανονισμού και το άρθρο 9 του συγκεκριμένου σχεδίου νόμου που συζητάμε σήμερα, θα δείτε ότι υπάρχει μία πολύ μεγάλη διαφορά, την οποία πρέπει να τη φέρω στην Εθνική Αντιπροσωπεία.
Η αρχή πληρωμής με βάση το άρθρο 9, παράγραφος 2, του δικού μας σχεδίου νόμου και του κανονισμού 1260 άρθρο 9 ιε', συγκεκριμένα, στη μία περίπτωση αναφέρει ότι το κράτος πρέπει να τακτοποιεί το θέμα των πληρωμών και ο κύριος Υφυπουργός βάζει "ή ιδιώτες" στη συγκεκριμένη παράγραφο 2. Για ποιο λόγο; Πληρωμές οι ιδιώτες; Τι θέλω να πω με αυτό; Σας δίνω ενδεικτικά αυτό που λέμε ότι δεν αποτυπώνεται με το συγκεκριμένο νομοσχέδιο ακριβώς η έννοια και οι προθέσεις του κανονισμού 1260/1999. Περισσότερα θα πω στη δευτερολογία μου, γιατί έχω πολλά κενά ακόμη.
Θέλω να κλείσω επαναλαμβάνοντας, κύριε Πρόεδρε, ότι η Νέα Δημοκρατία δεν μπορεί να ψηφίσει αυτό το νομοσχέδιο, όχι γιατί αντιτίθεται στην εφαρμογή του κανονισμού 1260 ως αυτούσιο νομοσχέδιο στη χώρα μας. Η Νέα Δημοκρατία καταλαβαίνει ότι δεν πρέπει η έξω κοινωνία να αισθανθεί με το "ναι" το δικό μας ότι δίνουμε -και επαναλαμβάνω την έκφραση- "άφεση πολιτικών αμαρτιών" σε αυτά που έχετε κάνει. Δεν νομίζω ότι πρέπει να είστε περήφανοι για όλα αυτά τα οποία έχετε κάνει με το Β' Κοινοτικό Πλαίσιο Στήριξης και ζητάτε τη θετική μας ψήφο για το Γ' Κοινοτικό Πλαίσιο Στήριξης. Ως εκ τούτου καταψηφίζουμε το νομοσχέδιο.
Ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω προς το Σώμα ότι ο Πρόεδρος της Κοινοβουλευτικής Ομάδας της Νέας Δημοκρατίας κ. Κωνσταντίνος Καραμανλής και δεκαεπτά Βουλευτές του Κόμματός του κατέθεσαν πρόταση νόμου: "Εθνικός διάλογος για την Παιδεία και συγκρότηση σχετικών επιτροπών".
Παραπέμπεται στην αρμόδια Διαρκή Επιτροπή.
Επίσης, τη συνεδρίασή μας παρακολουθούν από τα δυτικά θεωρεία πενήντα φοιτητές της Νομικής Σχολής Αθηνών.
(Χειροκροτήματα απ' όλες τις πτέρυγες) Τους καλωσορίζουμε και τους ευχόμαστε καλή πρόοδο.
Mερικοί μπορεί να γίνουν και Βουλευτές του ελληνικού Κοινοβουλίου στο μέλλον, εάν εξακολουθήσουν βέβαια οι δικηγόροι να έχουν την πλειοψηφία.
Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Κύριε Πρόεδρε, εάν παρακολουθήσετε τις στατιστικές θα δείτε ότι ανεβαίνουν οι γιατροί το τελευταίο διάστημα.
Κύριοι συνάδελφοι, στην επιτροπή είχα διατυπώσει την άποψη ότι στην πραγματικότητα αυτό το νομοσχέδιο αποτελεί μια τυπική προσαρμογή της ελληνικής νομοθεσίας στους νέους κοινοτικούς κανονισμούς για τη διαχείριση των διαφόρων κονδυλίων που προέρχονται από την Ευρωπαϊκή 'Ενωση. Ενδεχομένως θα μπορούσε να περιοριστεί κανείς και σ' αυτό, όμως τα μεγάλα λόγια που ακούστηκαν και στην επιτροπή και εδώ επιβάλλουν να κάνουμε μια γενικότερη τοποθέτηση που δεν είναι η πρώτη φορά που γίνεται. Και στη μετατροπή της δραχμής σε ευρώ στο νομοσχέδιο, ενώ ήταν νομοτεχνικό το θέμα έγινε μεγάλη συζήτηση για τα "τεράστια επιτεύγματα" στην Ελλάδα.
Το πρώτο που θα ήθελα να πω είναι ότι εξετάζουμε τώρα τι θα γίνει με το Γ' Κοινοτικό Πλαίσιο Στήριξης. Κανονικά η Κυβέρνηση θα έπρεπε να έχει κάνει έναν απολογισμό επιτευγμάτων και δράσης, αφού έχει χρησιμοποιήσει το Α' και το Β' Κοινοτικό Πλαίσιο Στήριξης, γιατί δεν υπάρχει καλύτερος τρόπος, γνώμονας και κριτήριο για το τι θα κάνει με το Γ' Κοινοτικό Πλαίσιο Στήριξης εάν δεν έχει ξεκαθαρίσει και παρουσιάσει στη Βουλή και στον ελληνικό λαό ποια είναι τα επιτεύγματα από το Α' και το Β' Κοινοτικό Πλαίσιο Στήριξης.
Αυτό είναι προϊστορία. Αυτό το λέω γιατί μιλάει ο πρώτος ομιλητής και νιώθω σαν "Αρειανός". Μιλάει ο δεύτερος ομιλητής και νιώθω δις "Αρειανός". Αυτό έχει μια προϊστορία. Θυμάμαι -το έλεγα στον κύριο Υπουργό- ότι το 1985 ήταν τα πρώτα ΜΟΠ. 'Ηταν η εποχή που στην Πάτρα κρινόταν το μέλλον της "ΠΕΙΡΑΙΚΗΣ ΠΑΤΡΑΙΚΗΣ" και του "ΛΑΔΟΠΟΥΛΟΥ", δύο βασικών παραδοσιακών βιομηχανίων με τεράστια προοπτική. Οι ιδιοκτήτες είχαν πάρει τεράστια ποσά από τράπεζες και είχαν δανειστεί και λεφτά από το δημόσιο. Τα πήραν, τα έβγαλαν στο εξωτερικό, έκαναν κλωστοϋφαντουργεία στο εξωτερικό και φαινόταν ότι η "ΠΕΙΡΑΙΚΗ ΠΑΤΡΑΙΚΗ" και ο "ΛΑΔΟΠΟΥΛΟΣ" πήγαιναν για κλείσιμο. Διατέθηκαν 2,4 δισεκατομμύρια που ήταν πολλά χρήματα για τότε. Κανένας δεν έμαθε πού πήγαν. Το μόνο που ξέρουμε με σιγουριά 100% είναι ότι δεν πήγε δεκάρα ούτε στην "ΠΕΙΡΑΙΚΗ ΠΑΤΡΑΙΚΗ" ούτε στο "ΛΑΔΟΠΟΥΛΟ" και έκλεισαν.
Δεν είναι μόνο αυτό, αλλά είναι όλα αυτά που έγιναν με το Α' και το Β' Κοινοτικό Πλαίσιο Στήριξης. Είναι γνωστό ότι εμείς ως Κομμουνιστικό Κόμμα Ελλάδας έχουμε μια βασική αντίθεση όχι τόσο στο θέμα της αποτελεσματικότητας και του ελέγχου της αποτελεσματικότητας όσο στους στόχους που εξυπηρετεί ή θα εξυπηρετήσει το Γ' Κοινοτικό Πλαίσιο Στήριξης, εάν υπάρχουν στρατηγικοί στόχοι σε έναν επενδυτικό τομέα που θα αλλάξει, όπως λένε πολλοί, τη μορφή της Ελλάδας.
Αυτά που εισπράττουμε μέχρι τώρα απολογιστικά, σύμφωνα με στοιχεία διαφόρων οικονομικών παραγόντων, τα οποία δεν έχουν διαψευσθεί μέχρι τώρα, και της Ευρωπαϊκής 'Ενωσης και διαφόρων άλλων αρμόδιων υπηρεσιών μας λένε: "Τι έχει γίνει μέχρι τώρα;" Απ' όλα αυτά φαίνεται ότι τα περί σύγκλισης οικονομιών και βιοτικών επιπέδων με τις προηγμένες χώρες της Ευρώπης αποτελούν μύθο και μάλιστα παρατραβηγμένο μύθο.
Αυτό φαίνεται από πολλά στοιχεία, όπως σας είπα και προηγουμένως. 'Ενα χαρακτηριστικό, για παράδειγμα είναι το εξής: Η ελληνική βιομηχανία εξακολουθεί να καταλαμβάνει την τελευταία θέση μέσα στη Ζώνη του ΕΥΡΩ και στην Ευρώπη των δεκαπέντε. Αυτό σημαίνει ότι και το βιοτικό επίπεδο βρίσκεται στα ίδια χαρακτηριστικά που βρισκόταν και πιο μπροστά.
Υπάρχουν χαρακτηριστικά δείγματα της στασιμότητας και υποχώρησης. Από την άλλη μεριά υπάρχει ελάττωση των εξαγωγών και αύξηση της διείσδυσης του μεγάλου κεφαλαίου, όπως το λέμε εμείς. Μερικοί ανατριχιάζουν όταν ακούνε τέτοιες λέξεις, οι οποίες είναι λέξεις της πολιτικής οικονομίας στην ελληνική αγορά. Στο σύνολο της μεταποίησης έχουν παρατηρηθεί σημαντικές μειώσεις και στασιμότητα.
Ο τομέας της παραγωγής κεφαλαιακών αγαθών εξακολουθεί να βρίσκεται στα επίπεδα του 1980 παρά τα ΜΟΠ, παρά το Α' και το Β' Κοινοτικό Πλαίσιο Στήριξης.
Η ανταγωνιστικότητα των ελληνικών προϊόντων μειώνεται καθημερινά μέσα στα πλαίσια της ευρωπαϊκής αγοράς. Για παράδειγμα το 1990 το σύνολο των εξαγωγών σε χώρες της Ευρωπαϊκής 'Ενωσης ήταν 68% του συνόλου των ελληνικών εξαγωγών και το 1999 ήταν 51%. Θα αναφερθώ σ' αυτά που είπε ο πρώτος εισηγητής, ο κ. Μακρυπίδης, δεν θέλω όμως να θεωρηθεί προσωπική η αναφορά, γιατί καμιά φορά ο συνάδελφος που ακούει το όνομά του παρεξηγείται. Πού βρέθηκαν αυτά τα νούμερα; Είναι χαρακτηριστικό επίσης ότι υπάρχουν ενδοιασμοί και φόβοι και από την Κεντρική Τράπεζα της Ευρώπης και από εδώ, ότι αυτή η σχέση εισαγωγών - εξαγωγών θα επιδεινωθεί εις βάρος της Ελλάδας με την πρόθεση της Ευρωπαϊκής 'Ενωσης να επεκταθεί προς τα ανατολικά, σε καινούριες αγορές. Το κυριότερο απ' όλα, αγαπητοί συνάδελφοι, είναι ότι αυτή η ανισόμετρη ανάπτυξη, η ανισόμετρη τοποθέτηση μεγάλων χρηματικών ποσών απλώνει και βαθαίνει το χάσμα ανάμεσα σ' αυτούς που κερδίζουν και σ' αυτούς που χάνουν. Αν προσέξει κανείς για παράδειγμα πού φτάνει το μέσο εργατικό εισόδημα ή ο μέσος βασικός μισθός, θα δει ότι είναι πολύ κατώτερο και από το 1993, 1995 και 1996. Κατεβαίνει συνεχώς. Επομένως, ο εργάτης, ο μικρομεσαίος και κάτω, παρ' όλη αυτήν την τεράστια επενδυτική δραστηριότητα, που όπως λέγεται υπάρχει, χάνει συνεχώς.
Η Ελλάδα παρουσιάζει τη δεύτερη μετά την Πορτογαλία μεγαλύτερη απόκλιση μεταξύ πλούτου και φτώχειας. Παρουσιάζει επίσης το δεύτερο, πάλι μετά την Πορτογαλία, χαμηλότερο επίπεδο μικτών ετήσιων αποδοχών σε ευρώ. Αυτοί είναι οι ανατριχιαστικοί δείκτες, αλλά υπάρχουν και άλλοι ανατριχιαστικότεροι ακόμα. Για παράδειγμα η σκανδαλώδης αύξηση των κερδών μεγάλων επιχειρήσεων. Πάλι δεν είναι δικά μας τα στοιχεία αυτά. Σύμφωνα με μια έρευνα της ICAP για την ελληνική βιομηχανία, κατά το 1999 σε δείγμα περισσότερων από τέσσερις χιλιάδες πεντακοσίων βιομηχανιών, τα καθαρά προ φόρων κέρδη αυξήθηκαν σε 48,7%. Μία άλλη ανάλυση που έγινε σε διακόσιες τριάντα τέσσερις εισαγμένες στο χρηματιστήριο επιχειρήσεις, δείχνει ότι είχαν αύξηση των κερδών τους κατά 43,3%. Να ποιοι κερδίζουν, ποιοι εμφανίζουν κέρδη. Αν θέλετε τώρα, να το συζητήσουμε.
Ο μέσος όρος κερδοφορίας των μεγάλων επιχειρήσεων ωχριά όμως μπροστά στα κέρδη ορισμένων επιχειρήσεων μονοπωλιακού χαρακτήρα. Για παράδειγμα το Αλουμίνιο Ελλάδας είχε κέρδη 982%. Αυτά είναι χαρακτηριστικά δείγματα. Αν αυτό σημαίνει μια άλλη Ελλάδα, εμείς θα συμφωνήσουμε ότι υπάρχει η Ελλάδα του μεγάλου κεφαλαίου, των μεγάλων επιχειρήσεων και αυτών που έχουν μονοπωλιακό χαρακτήρα και υπάρχει και άλλη Ελλάδα. Γιατί ξέρετε πολύ καλά όλοι σας ότι η συγκέντρωση πλούτου τα τελευταία χρόνια που δεν έχει παρατηρηθεί ποτέ άλλοτε στην Ελλάδα, γίνεται μόνο από καταλήστευση της εργατικής δύναμης. Δεν υπάρχει κανένας άλλος τρόπος. Ούτε επιφοίτηση του Αγίου Πνεύματος γίνεται, ούτε κάποια μηχανή που κόβουν χρήματα υπάρχει.
Δεν είναι όμως μόνο αυτό, είναι και ορισμένα άλλα πράγματα, τα οποία ίσως αποκρύπτονται. Υπάρχουν και ορισμένες περιπτώσεις κατά πάσα πιθανότητα που κάποιοι συνάδελφοι μπορεί να μη γνωρίζουν, γιατί πρέπει να ψάξει κανείς και σε ορισμένες πηγές.
Το ΑΕΠ δεν αποτελεί δείκτη της οικονομίας μιας χώρας. Εδώ υπάρχει ένα σκεπτικό για το ποια κριτήρια λαμβάνονται για να πουν ότι είναι τόσο το ΑΕΠ. Το Ακαθάριστο Εθνικό Προϊόν αυξήθηκε. Δείχνει αυτό μια γενικότερη ευημερία του ελληνικού λαού; Συμβαδίζει αυτό με την ανάπτυξη των άλλων ευρωπαϊκών χωρών; Είναι χαρακτηριστικό ότι το 1996, σύμφωνα με την EYROSTAΤ είχαμε δυο περιφέρειες της χώρας μας, την 'Ηπειρο και το Βόρειο Αιγαίο στις φτωχότερες περιφέρειες της Ευρώπης. Το 1997 έγιναν επτά, η Θράκη, η Πελοπόννησος, η Αιτωλοακαρνανία, η δυτική Μακεδονία και άλλες. Πού είναι η ευημερία; Στο ίδιο χρονικό διάστημα μεγάλωσε η φτώχεια. Πάνω από το 20% του ελληνικού πληθυσμού ζει κάτω από το όριο της φτώχειας, σύμφωνα με επίσημες κοινωνικές έρευνες, οι οποίες έχουν δημοσιοποιηθεί. Η ανεργία δε έχει φτάσει στο 11,7%.
Τώρα εμφανίζεται το Γ' Κοινοτικό Πλαίσιο για να λύσει αυτά τα προβλήματα. Κατ' αρχήν, το ποσόν που υποτίθεται ότι διατίθεται έχει βγει από την εκμετάλλλευση αυτών που σας είπα, στην Ευρώπη και στην Ελλάδα. Πώς θα χρησιμοποιηθούν αυτά τα ποσά; Υπάρχει αλλαγή της στρατηγικής επενδύσεων στη χώρα μας που να δείχνει ότι αλλάζει νοοτροπία και ότι η Κυβέρνηση θα κάνει κάτι άλλο για να βοηθήσει αυτούς που μέχρι τώρα δεν είχαν τίποτα; Ο κ. Παπαντωνίου είπε μην ανησυχείτε εσείς κάτω στην Πάτρα, θα πάρετε και σεις. Αυτό έχει λεχθεί πολλές φορές, αλλά τίποτε δεν έχει γίνει μέχρι τώρα.
Στον τομέα των μεταφορών οδικά έργα, λιμάνια, αεροδρόμια, θα πάει το 36,38%. Δεν είναι καθόλου τυχαίο που η μερίδα του λέοντος πάει σ' αυτόν τον τομέα. Επιζητούν να φτιάξουν δρόμους, λιμάνια και αεροδρόμια για να περνάνε τα δικά τους προϊόντα και όχι τα δικά μας. Η δική μας εξαγωγική δυνατότητα όσο πάει και ελαττώνεται. Θέλουν να περνάνε τα δικά τους προϊόντα προς τη Μέση Ανατολή και προς τα Βαλκάνια τώρα που αρχίζει να "βασιλεύει" και εκεί η δημοκρατία.
Υπάρχει μια ιδιαίτερη προτίμηση στους οδικούς άξονες. Αν αφαιρέσει κανείς την περίπτωση του σιδηροδρομικού άξονα Αθήνας-Θεσσαλονίκης, που κρατιέται αρκετά καλά, οι υπόλοιποι άξονες είναι σε κακή κατάσταση. Τελευταία δε έγινε τεράστιος θόρυβος για τη ζεύξη Ρίου-Αντιρρίου. Η πρόταση όλων των φορέων της περιοχής ήταν να συνδεθεί και με σιδηροδρομική γραμμή. Φυσικά αυτό δεν έγινε. Και αν γινόταν αυτό θα συνδέοντο δυο περιοχές που βρίσκονται στην κατάσταση που ανέφερα πιο πριν.
Τώρα συζητιέται τι θα γίνει με την Ολυμπιακή. Ο εθνικός αερομεταφορέας, μπήκε με το μάνατζερ είκοσι δισεκατομμύρια μέσα. Απειλούνται οι εργαζόμενοι ότι θα χάσουν τη δουλειά τους. Δεν θα μπορούσαν να δοθούν από το Γ' Κοινοτικό Πλαίσιο Στήριξης κάποια χρήματα στην Ολυμπιακή για να στηριχθεί; Βασιλεύει όμως η ιδιωτικοποίηση η οποία συνδέεται με διάφορα συμφέροντα.
'Ενας τομέας που έχει ιδιαίτερη σημασία είναι αυτός της εκπαίδευσης, της κατάρτισης, της απασχόλησης για τον οποίο διατίθεται το 18,74%; Πού διατίθεται όμως; Εδώ έχουμε ένα οξύμωρο σχήμα και προσπάθησα να καταλάβω με ποια λογική βγαίνει και πώς εφαρμόζεται; Θα δοθούν τεράστια ποσά στη διά βίου κατάρτιση και στην κατάρτιση των εργαζομένων. Αυτό σημαίνει ότι όλο το φάσμα των ανέργων, αυτών που υπάρχουν τώρα και αυτών που θα γίνουν άνεργοι, θα είναι ένας χυλός που θα καταρτίζεται αιωνίως. Γι' αυτό το πράγμα θα διατίθενται τεράστια ποσά.
Θα είναι ένας κόσμος ο οποίος με την κατάρτισή του θα βρίσκει μια δουλειά, μετά από λίγο θα απολύεται, θα ξαναβρίσκεται έρμαιο των πιέσεων διαφόρων, χωρίς ασφάλιση, χωρίς τίποτε απολύτως και μετά από λίγο θα τον καταρτίζουν σε κάτι άλλο. Είναι αυτός που θα περιμένει στο τηλέφωνό του για να βρει κάποια δουλειά. Και είναι παράξενο γιατί θα διατεθούν τεράστια κονδύλια, τα οποία θα μπορούσαν να διατεθούν για παραγωγικές επενδύσεις, οι οποίες δεν γίνονται. Γιατί στόχος της Κυβέρνησης δεν είναι αυτός.
Δεν μιλάω τώρα βέβαια για την εκπαιδευτική μεταρρύθμιση. Απλώς θα ήθελα να θυμίσω κάτι, αγαπητοί συνάδελφοι. 'Οταν πριν από δύο χρόνια γινόταν αυτός ο τεράστιος σάλος με τις κινητοποιήσεις των μαθητών, εμείς είχαμε πάρει συγκεκριμένη θέση και λέγαμε ότι είχε ταξικά χαρακτηριστικά. 'Αλλη λέξη που έχει απαλειφθεί τελείως από το λεξιλόγιο πολλών! Τελικά όταν φάνηκε τι έγινε, εξήντα χιλιάδες με εξήντα πέντε χιλιάδες διώχθηκαν από το λύκειο και βγήκαν κάποιες εφημερίδες μεγάλης κυκλοφορίας και είπαν ότι αυτές είναι οι δύο Ελλάδες, η Ελλάδα των πλουσίων και η Ελλάδα των φτωχών, οι περιφέρειες οι πλούσιες και οι περιφέρειες οι φτωχές.
Το ίδιο γίνεται και τώρα. Γίνεται μία απελευθέρωση της εργατικής δύναμης, για να μπορεί να χρησιμοποιηθεί για ακόμα μεγαλύτερη συγκέντρωση πλούτου.
'Ενας άλλος τομέας είναι η γεωργία. Θα διατεθούν 11,87%. Πού θα πάνε; Θα πάνε στην ανάπτυξη της αγροτικής παραγωγής. Αυτό θα βοηθήσει στη συγκέντρωση αγροτικών προϊόντων. Γιατί ξέρετε πολύ καλά ότι έχουν διατεθεί αρκετά ποσά και μέσω της ΚΑΠ και μέσω της ΓΚΑΤ προς αυτήν την κατεύθυνση.
Ελάττωση της αγροτικής παραγωγής και ελάττωση του αγροτικού πληθυσμού, αυτό λένε τα χαρτιά. Και γνωρίζετε πολύ καλά ότι έχουμε ελάττωση του αγροτικού πληθυσμού.
Εδώ έχουν διατεθεί τεράστια ποσά για εκριζώσεις και οπωροκηπευτικών και αμπέλου και συνεχίζεται αυτή η πολιτική. Δεν είναι, λοιπόν, το θέμα για την αγροτική παραγωγή, έτσι όπως την θεωρούμε και έτσι όπως θα ανταποκρινόταν σε ένα μεγάλο μέρος του ελληνικού λαού, αλλά είναι για να πάρουν την εκμετάλλευση της παραγωγής και την εκμετάλλευση της γης στα χέρια τους οι λίγοι.
'Οσον αφορά στη μεταποίηση και στις υπηρεσίες συμβαίνει πάντοτε το ίδιο. Και εκεί έχουμε πτώση. Βοηθούνται συγκεκριμένες επιχειρήσεις οι οποίες παρουσιάζουν κερδοφορία, χωρίς να έχουμε μία ανάπτυξη γενικότερου χαρακτήρα σε παραδοσιακούς τομείς στους οποίους έχουμε παράδοση και προοπτική, παραδείγματος χάρη στην κλωστοϋφαντουργία, στην ένδυση, στα υποδήματα, στα τσιμέντα κλπ.
Στον τομέα της ενέργειας θα διατεθούν 4,86% όχι βέβαια για την ανάπτυξη ενεργειακών πόρων εδώ στη χώρα μας, αλλά για την ελάττωση, για την κατεύθυνση της αποδέσμευσης της ενέργειας με πρώτο στόχο τη ΔΕΗ. Στην υγεία και στην πρόνοια θα διατεθούν 3,27%, με προοπτική να εφαρμοστούν καινούριες μέθοδοι, οι οποίες θα αντιβαίνουν στις "παραδοσιακές μεθόδους" που δεν φέρνουν "αποτελεσματικότητα". Οι παραδοσιακές ήταν η ασφάλιση, η δωρεάν περίθαλψη, το δικαίωμα προς εργασία, όπου τώρα πάνε να τα ανατρέψουν. Νομίζω ότι πολύ σύντομα, όταν θα έλθει το σχέδιο νόμου για την υγεία, θα έχουμε τη δυνατότητα -από ορισμένα πράγματα που είδα- να δούμε να εμφανίζονται και στοιχεία οικονομικού ρατσισμού. Αλλά ακόμα δεν το είδαμε στο νομοσχέδιο και έτσι επιφυλλάσσομαι, δεν θέλω να πω περισσότερα.
Ανακεφαλαιώνοντας, λοιπόν, λέω ότι το Α' και το Β' Πλαίσιο Στήριξης πήγαν στη συγκεκριμένη κατεύθυνση, σε αυτούς που αποκόμιζαν τη μεγαλύτερη κερδοφορία. Από αυτά ο ελληνικός λαός δεν αποκόμισε τίποτα απολύτως. Αποκόμισε μάλιστα αρνητικά στοιχεία.
Θα έχουμε τη δυνατότητα να συζητήσουμε πάλι. Εγώ ήθελα να πω ότι στη βασική φιλοσοφία του νομοσχεδίου, όπως παρουσιάζεται από την Κυβέρνηση, έχουμε σαφέστατες αντιρρήσεις. Θα το καταψηφίσουμε. Θα συζητήσουμε αργότερα επί των άρθρων και θα πούμε τη γνώμη μας.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, κυρίες και κύριοι συνάδελφοι, το σχέδιο νόμου που συζητάμε σήμερα για τη διαχείριση, την παρακολούθηση και τον έλεγχο του Γ' Κοινοτικού Πλαισίου Στήριξης φέρνει στο προσκήνιο τόσο τα προβλήματα ορθολογικής διαχείρισης των κονδυλίων όσο και τις αναπτυξιακές επιλογές σε έργα και προγράμματα στη τρέχουσα δεκαετία.
Το συνολικό ύψος των κονδυλίων που θα διατεθούν από κοινοτικούς, εθνικούς και ιδιωτικούς πόρους στο διάστημα 2000-2006 προβλέπονται σε 17,5 τρισεκατομμύρια δραχμές. Πρόκειται, δηλαδή, για ένα μεγάλο αναπτυξιακό πρόγραμμα, το οποίο θα πρέπει -και θα μπορούσε κανείς να το περιμένει- να δημιουργήσει ένα ωστικό κύμα ανάπτυξης της ελληνικής οικονομίας και προώθησης της πραγματικής σύγκλισης με την Ευρωπαϊκή 'Ενωση.
Εμφανίζονται, όμως, και μέσα από αυτό το νομοσχέδιο, όπως και από τη διαχείριση που έγινε στα προηγούμενα προγράμματα, πολλά και κρίσιμα ερωτηματικά. Το πρώτο κρίσιμο ερώτημα είναι γιατί η Κυβέρνηση δεν έχει ενημερώσει τον ελληνικό λαό με ειδική συζήτηση στη Βουλή για τις επιλογές, τα έργα και τα προγράμματα του Γ' Kοινοτικού Πλαισίου Στήριξης. Θεωρεί καλύτερο να ρυθμιστούν αυτά και να συμφωνηθούν όλα μεταξύ Κυβέρνησης και Ευρωπαϊκής 'Ενωσης και ύστερα να γίνει μια τυπική ενημέρωση της Βουλής, όπως γίνεται με τον κρατικό προϋπολογισμό; Γιατί η Κυβέρνηση αποφεύγει να ενημερώσει επίσημα και υπεύθυνα για τα αποτελέσματα του Β' Κοινοτικού Πλαισίου Στήριξης, για την περιορισμένη απορρόφηση κονδυλίων και για την περιορισμένη επιτυχία των επιχειρησιακών προγραμμάτων; Μεγάλες οι καθυστερήσεις και οι υπερβάσεις των προϋπολογισμών. Αν τελικά τον τελευταίο χρόνο βεβιασμένα επιτύχαμε μια αύξηση της απορρόφησης, αυτό δεν σημαίνει, κυρίες και κύριοι συνάδελφοι, ότι έχουμε πετύχει να υλοποιήσουμε ένα σωστό και αποτελεσματικό αναπτυξιακό σχεδιασμό για τη χώρα μας.
Γιατί η Κυβέρνηση καθυστέρησε τόσο πολύ στη δημιουργία του μηχανισμού διαχείρισης, ώστε να θεωρείται βέβαια πλέον η απώλεια πολλών κονδυλίων, ιδιαίτερα στο διάστημα 2000-2001, μέσα στο οποίο περιλαμβάνονται και τα υπόλοιπα κονδύλια που έμειναν από το Β' Κοινοτικό Πλαίσιο Στήριξης; Η Κυβέρνηση φέρνει στη Βουλή μόνο τα θέματα μηχανισμού, διαχείρισης και παρακολούθησης του προγράμματος. Πού είναι ο ρόλος της Βουλής στην οριστικοποίηση των αναπτυξιακών επιλογών και την ορθολογική διαχείριση των πόρων; Με ποια κριτήρια θα γίνει η στελέχωση του νέου μηχανισμού με περισσότερα από χίλια άτομα; Πώς θα κατανεμηθούν τα οφέλη της ανάπτυξης, όταν συνεχίζονται οι περιοριστικές πολιτικές μισθών, συντάξεων και κοινωνικών δαπανών; Μπορεί να ενεργοποιηθεί το ενδιαφέρον των εργαζομένων και των λαϊκών στρωμάτων, όταν εγκαλούνται διαρκώς σε νέες θυσίες, χωρίς καμία εγγύηση για την εξασφάλιση απασχόλησης και για τη μείωση της ανεργίας; Πώς μπορεί να προχωρήσει η χώρα στην περιφερειακή ανάπτυξη, όταν αναπαράγεται -και με το παρόν σχέδιο νόμου- η συγκέντρωση του αναπτυξιακού σχεδιασμού στα χέρια του Υπουργού Εθνικής Οικονομίας; Τέλος, ένα ακόμη κρίσιμο ερώτημα αφορά το αναπτυξιακό πρότυπο, στο οποίο θα ενταχθούν τα νέα έργα. Δυστυχώς, στα δύο προηγούμενα προγράμματα δεν υπήρχε ούτε το όραμα ούτε η έμπνευση. Και σε τούτο εδώ η Κυβέρνηση περιορίζεται στις εξαγγελίες και στις καλές προθέσεις.
Να δούμε, όμως, ένα-ένα τα θέματα που χειρίζεται αυτό το Σ/Ν που φαίνεται ότι είναι τεχνικό νομοσχέδιο, ενώ κατά βάση είναι πολιτικό. Και είναι και το κύριο νομοσχέδιο που θα χειρισθεί την πορεία ανάπτυξης της χώρας μας και που τελικά θα αξιοποιήσει το τελευταίο πακέτο από την Ευρωπαϊκή 'Ενωση.
Είναι πράγματι, κυρίες και κύριοι συνάδελφοι, αργοπορημένη η κατάθεση αυτού του νομοσχεδίου για εξαιρετικώς επείγοντα θέματα. Είναι ένα νομοσχέδιο που έχει σημαντικές ελλείψεις και ασάφειες, το οποίο αντί να βελτιώνει και να υποστηρίζει τη διαδικασία διαχείρισης, υλοποίησης και ελέγχου του Γ' Κοινοτικού Πλαισίου Στήριξης, στην ουσία την περιπλέκει και τη συγκεντρώνει ακόμη περισσότερο στο Υπουργείο Εθνικής Οικονομίας. Αντί της αποτελεσματικότητας, της ποιότητας και της διαφάνειας που πρέπει να επιδιώκει έναντι των προβλημάτων του μοντέλου διαχείρισης του Β' Κοινοτικού Πλαισίου, αυτό που περιγράφεται είναι ένας γραφειοκρατικός και συγκεντρωτικός μηχανισμός σε επανάληψη και επέκταση του παρελθόντος. Το μόνο νέο στοιχείο είναι η δομή των διαχειριστικών αρχών, δηλαδή αυτής του Κοινοτικού Πλαισίου Στήριξης, αλλά και των επιχειρησιακών προγραμμάτων. Γίνεται εμφανές όμως ότι η δομή αυτή δεν προέκυψε για να εξυπηρετήσει την αποτελεσματικότητα, την απλοποίηση των διαδικασιών και πολύ περισσότερο τη διαφάνεια. Δεν είναι τελικά προϊόν ορθολογικής παρέμβασης, αλλά συμβιβασμού με τους μηχανισμούς της Ευρωπαϊκής 'Ενωσης και μεταφορά της όλης διαδικασίας σε μηχανισμούς, που δεν λογοδοτούν σε πολιτικό επίπεδο.
Δεν πρόκειται για καμία καινοτομία και δεν δικαιολογούνται οι μεγάλες καθυστερήσεις και οι παλινδρομήσεις που έγιναν για τη σύνταξη αυτού του νομοσχεδίου, οι οποίες προστίθενται στις πολύ μεγάλες καθυστερήσεις του σχεδιασμού και κατάθεσης στην Ευρωπαϊκή 'Ενωση και τελικά της έγκρισης του Γ' Κοινοτικού Πλαισίου.
Σύμφωνα με έγκυρα στοιχεία, δεν έχει φθάσει ακόμα στην Κομισιόν, στη Γενική Διεύθυνση Περιφερειακής Ανάπτυξης, ούτε καν η ελληνική εκδοχή του συνολικού Γ' Κοινοτικού Πλαισίου Στήριξης. Το νέο αυτό πλαίσιο έπρεπε να ήταν σε λειτουργία τουλάχιστον από τις αρχές του 2000, διότι τα κονδύλια του Γ' Κοινοτικού Πλαισίου δεν διοχετεύονται αυτομάτως στην Ελλάδα, αλλά απαιτείται η ολοκλήρωση μιας σειράς νομοθετικών ρυθμίσεων. Η ευθύνη βαρύνει αποκλειστικά την Κυβέρνηση, γιατί η καθυστέρηση είναι μεγάλη και έχει σοβαρές συνέπειες για την οικονομία και όχι μόνο.
Ποιες είναι οι επιπτώσεις; Ο άμεσος κίνδυνος να χαθούν τα κονδύλια για το 2000 του Ταμείου Συνοχής, τα οποία με τις νέες ρυθμίσεις δεν μπορούν να μεταφερθούν στον κοινοτικό προϋπολογισμό της επόμενης χρονιάς. Ελπίζω, κύριε Υπουργέ, να σπεύσετε την τελευταία στιγμή και να προλάβετε την απώλεια αυτών των πόρων, γιατί από τις απαντήσεις που μου δώσατε στην επιτροπή, φοβάμαι ότι έχετε εφησυχάσει.
Λόγω της μη σύστασης και λειτουργίας των διαχειριστικών αρχών, δεν έχουν οριστικοποιηθεί τα κριτήρια επιλεξιμότητας και η διαδικασία ένταξης των έργων. Εξ αιτίας αυτού και σε συνδυασμό με το ότι δεν έχουν κατατεθεί επισήμως και δεν έχουν τυπική και ουσιαστική έγκριση από την Ευρωπαϊκή 'Ενωση, κινδυνεύει η δέσμευση των πόρων του 2000.
Εμείς γνωρίζουμε ότι η Ευρωπαϊκή 'Ενωση σας έχει επιπλήξει. Γι' αυτό και δεν θα εγκρίνει κανένα πρόγραμμα, μέχρι να θέσετε σε λειτουργία το νέο υπό συζήτηση πολύπλοκο σύστημα διοίκησης και διαχείρισης του Γ' Κοινοτικού Πλαισίου. Και μη μας απαντάτε ότι είσθε στα χρονικά περιθώρια ή δεν είχατε τα απαραίτητα ποσοτικά και ποιοτικά στοιχεία. Επιμένουμε ότι όλα τα στοιχεία ήταν γνωστά προ διετίας, ενώ ο κανονισμός 1260 της Ε.Ε. έγινε τον Ιούλιο του 1999.
Παρ' όλες αυτές τις ανεπίτρεπτες καθυστερήσεις, από τις διατάξεις αυτού του σχεδίου νόμου και τις πολλαπλές παραπομπές σε υπουργικές αποφάσεις και προεδρικά διατάγματα, προκύπτει ότι για να αρχίσει η υλοποίηση των προγραμμάτων, θα απαιτηθεί ακόμη πολύς χρόνος, αφού θα πρέπει να γίνουν τα εξής: Ψήφιση του νομοσχεδίου, έκδοση υπουργικής απόφασης για τη σύσταση διαχειριστικών αρχών ανά Υπουργείο και περιφέρεια, στελέχωση των διαχειριστικών αρχών, συγκρότηση της αρχής πληρωμής στο ΥΠΕΘΟ, έγκριση επιχειρησιακών προγραμμάτων, έκδοση κοινής υπουργικής απόφασης για συγκρότηση των επιτροπών παρακολούθησης ανά Υπουργείο και περιφέρεια, κατάθεση συμπληρωματικού προϋπολογισμού, έγκρισή του και υποβολή στην Ευρωπαϊκή 'Ενωση, κατάρτιση κριτηρίων επιλογής των έργων και έγκρισή τους από την Επιτροπή Παρακολούθησης, εφαρμογή διαδικασίας ένταξης των έργων από τη διαχειριστική αρχή, καταχώρηση στοιχείων στο ολοκληρωμένο πληροφοριακό σύστημα και ένα σωρό άλλες Υπουργικές αποφάσεις. Αποδεικνύεται έτσι και πάλι ότι απαιτείται μεγάλο χρονικό διάστημα για να υλοποιηθεί και να αρχίσει να δουλεύει παραγωγικά ολόκληρος ο παραπάνω μηχανισμός. Στην ουσία, η καθυστέρηση αυτή επηρεάζει σε απόλυτο βαθμό την ενσωμάτωση των νέων διαδικασιών από τον πολιτικό και διοικητικό κορμό και μηχανισμό της χώρας με τις γνωστές παρενέργειες, χαμηλή απορροφητικότητα και απώλεια πόρων, ανάδειξη φαινομένων έντονης γραφειοκρατίας και το σπουδαιότερο, υποβάθμιση και δυστυχώς "καπέλωμα" των αποκεντρωμένων αρχών και οργάνων με ενίσχυση του κομματικού κράτους και της αδιαφάνειας.
Για το υπό συζήτηση σχέδιο νόμου, ή δεν έχει η απαιτούμενη προεργασία, ή δεν κατατίθεται σκόπιμα με σαφήνεια η άποψη του νομοθέτη με αποτέλεσμα το κείμενό του να παραπέμπει στην έκδοση πολλών υπουργικών αποφάσεων σε πολλά και σημαντικά σημεία για την εφαρμογή και την εξειδίκευση του νέου θεσμικού πλαισίου. Παραδείγματος χάρη άρθρα 2.2, 2.3, 2.4, 4.2, 5.2, 5.6 κ.ο.κ.
Μας είπατε κύριε Υπουργέ στην επιτροπή, ότι σχεδόν όλες οι υπουργικές αποφάσεις είναι έτοιμες. Ενωσωματώστε έστω και μια σαν τελευταίο άρθρο σ'αυτό το νομοσχέδιο αν τις έχετε έτοιμες.
Ποια είναι τα βασικά αίτια και οι λόγοι που οδήγησαν σ'αυτό το νομοσχέδιο; Μέχρι τώρα την ευθύνη διαχείρισης και παρακολούθησης την είχαν το ΥΠΕΘΟ, οι περιφέρειες και τα καθ'ύλην αρμόδια υπουργεία. Δεν αναφέρεται στην Εισηγητική 'Εκθεση σε τι οφείλονται οι όποιες καθυστερήσεις και οι δυσλειτουργίες, στις αρχές αυτές ή στις αδυναμίες και κυρίως στις ελλείψεις των φορέων υλοποίησης. Δεν φαίνεται πως θα επιτευχθεί μέσα από τις νέες διαδικασίες η αναγκαία στελέχωση με εξειδικευμένο προσωπικό των ΟΤΑ των τεχνικών υπηρεσιών των Νομαρχιακών Αυτοδιοικήσεων και των λοιπών φορέων υλοποίησης στο κέντρο και στην περιφέρεια. Τελικά η αναβάθμιση και η αποτελεσματικότητα της διαχείρισης και υλοποίησης του Γ' Κοινοτικού Πλαισίου Στήριξης, που όλοι συμφωνούμε ότι πρέπει να γίνει με νέα εργαλεία, με νέα κουλτούρα και ποιότητα συγκεντρώνεται όλη στα κεντρικά όργανα του συστήματος διαχείρισης και όχι στους φορείς υλοποίησης των έργων; Φέρτε μου μια εισήγηση, κύριε Υπουργέ, υπηρεσιακή, που να μη θέτει το μεγάλο πρόβλημα που υπάρχει στις αδυναμίες των φορέων υλοποίησης των έργων.
Δεν αποτιμάται σωστά το έργο και η ποιότητα των υπηρεσιών, των μονάδων που δημιουργήθηκαν μέχρι τώρα και δοκιμάστηκαν στο Β' Κοινοτικό Πλαίσιο Στήριξης, όπως είναι η ΜΟΠ. Η προσφορά και ο ρόλος της εξακολουθεί να παραμένει ένα θολό τοπίο. Και ξέρετε, κύριε Υπουργέ, τη δυσαρέσκεια γι'αυτήν και στην Ευρώπη αλλά και στην Αθήνα. Η μέχρι σήμερα συμβολή αλλά και η περιγραφή του ρόλου στο υπό συζήτηση σχέδιο νόμου σκιαγραφούν περισσότερο ένα ρόλο διαμεσολαβητή παρά ένα φορέα με σαφή και διακριτή αποστολή.
Το περίφημο ολοκληρωμένο πληροφοριακό σύστημα εφαρμόστηκε ουσιαστικά μόλις πέρυσι. Η χρονική επιλογή για την εφαρμογή του συστήματος μας δίνει το δικαίωμα να το θεωρούμε κίνηση απελπισίας εν όψει του απολογισμού του προηγούμενου κοινοτικού πλαισίου και όχι εφαρμογή του συστήματος.
Εμείς θέλουμε αυτό το όργανο, αυτό το εργαλείο να είναι τολμηρό, να είναι προσβάσιμο σε πολλές βαθμίδες της διοίκησης και του κοινωνικού ελέγχου. Τα νέα όργανα που εισάγονται συμπληρωματικά, διογκώνουν και ενισχύουν τον κεντρικό μηχανισμό διαχείρισης του Γ' Κοινοτικού Πλαισίου Στήριξης, αποδυναμώνουν τον περιφερειακό και τοπικό σχεδιασμό, ενώ οι φορείς υλοποίησης του έργου, οι τελικά δικαιούχοι, παραμένουν χωρίς ουσιαστική βοήθεια και ενίσχυση.
'Αλλωστε, όπως είναι γνωστό, δεν έχετε κάνει καμία συζήτηση με τα περιφερειακά και νομαρχιακά όργανα γι'αυτό ακριβώς το μοντέλο διαχείρισης που προτείνετε σήμερα. Ο αναπτυξιακός προγραμματισμός περνάει εξ ολοκλήρου στο ΥΠΕΘΟ. Λύνονται έτσι τα χέρια του Υπουργείου Εθνικής Οικονομίας για να ασκεί εξουσία στη διοίκηση και στη διαχείριση του αναπτυξιακού σχεδιασμού της χώρας. 'Ηδη με το να κατανεμηθούν μόνο 3,7 τρισεκατομμύρια προς διαχείριση στην περιφέρεια, έναντι του συνολικού 17,5 τρισεκατομμύρια το ποσοτικό μέρος του Γ' Κοινοτικού Πλαισίου Στήριξης έχει προκλητικά κριθεί υπέρ του κέντρου. Η όποια περιφερειακή αποκέντρωση αποδυναμώνεται περαιτέρω με το παρόν νομοσχέδιο και θεσμικά και ποιοτικά.
Οξύ είναι το ερώτημα: Οι επιτροπές παρακολούθησης τι θα κάνουν τελικά, αφού η ένταξη και αξιολόγηση των πράξεων, των έργων γίνεται αποκλειστικά με δείκτες και ποσοτικά κριτήρια με πλήρη απουσία της κοινωνικής διάστασης και υποβάθμιση της συμμετοχής των εκλεγομένων τοπικών παραγόντων και κοινωνικών εταίρων. Οι επιτροπές παρακολούθησης και επιχειρησιακών προγραμμάτων και τα περιφερειακά συμβούλια που υποτίθεται ότι ασκούν κοινωνικό έλεγχο προτείνουν για ένταξη έργα: Η οριστική απόφαση όμως επαφίεται στη γενική γραμματεία της διαχειριστικής αρχής και του εμπειρογνώμονα.
Τι είναι τελικά αυτή η ανεξάρτητη διαχειριστική αρχή που δημιουργείται και στην οποία περιέρχονται όλες οι αρμοδιότητες και εξουσίες; Η ανεξαρτησία της πώς ορίζεται; Από το γεγονός ότι συστήνεται και ενεργεί ανεξάρτητα από τις θεσμοθετημένες αρχές της χώρας; Μήπως τελικά οδηγούμαστε σε μία σοβαρή παρεκτροπή, τόσο για τη συνθετική λειτουργία και απόδοση των θεσμών και οργάνων στη χώρα μας αλλά και σε μία επικίνδυνη διαδικασία στη διαχείριση και υλοποίηση του Γ' Κοινοτικού Πλαισίου Στήριξης; Με ποιo όργανο διασφαλίζεται η συνέχειά της, για τα έξι χρόνια του Γ' Κοινοτικού Πλαισίου Στήριξης, η αξιοπιστία της και ο έλεγχος; Εμείς, πλην των άλλων παραμέτρων που θέτουμε, σας τονίζουμε ότι αυτή και ο όποιος μηχανισμός, πρέπει να εποπτεύεται και από αντίστοιχη διακομματική επιτροπή της Βουλής. Πώς θα διασφαλίσουμε το απρόσκοπτο της λειτουργίας της διαχειριστικής αρχής, μαζί με τον έλεγχο στη διαχείριση, όπως και τις επιπτώσεις από μία κακοδιαχείριση, που θα οδηγήσει σε απώλεια των πόρων; Σε πιθανή, δηλαδή, δυσλειτουργία του συστήματος έχουμε μόνο το γενικό διευθυντή; Και αν δεν αποδώσει τελικά ποιoς θα το ελέγξει; 'Η θα πούμε δεν πειράζει, τον αλλάζουμε και ό,τι χάσαμε χάσαμε στα δύο ή στα τρία χρόνια; Πράγμα που συμβαίνει και με άλλους διευθυντές που έχουν αναλάβει εθνικά θέματα.
'Οσον αφορά τον ουσιαστικό περιφερειακό σχεδιασμό η διαχειριστική αρχή τον υπαβαθμίζει, του αφαιρεί τον κοινωνικό ρόλο. Φοβούμαστε ότι λογιστικοποιείται εν τέλει ο αναπτυξιακός σχεδιασμός της χώρας. Αυτό δεν επιβάλλεται τελικά από την Ευρωπαϊκή 'Ενωση, αφού το άρθρο 8 για την εταιρική σχέση, του κανονισμού 1260/1999, περί γενικών διατάξεων για τα διαρθρωτικά ταμεία, μεταξύ των άλλων αναφέρει ότι οι κοινοτικές δράσεις εκπονούνται με τη στενή συνεργασία, εταιρική σχέση της επιτροπής και του κράτους-μέλους, καθώς και των αρχών και φορέων που ορίζει το κράτος-μέλος, ιδίως δε των περιφερειακών και τοπικών αρχών και των λοιπών αρμοδίων δημοτικών αρχών, των οικονομικών και κοινωνικών εταίρων, κάθε άλλου σχετικού αρμόδιου φορέα.
'Ηδη η μέχρι σήμερα πρακτική στην εκπόνηση, αλλά και συνέχεια στη διαχείριση, βρίσκεται σε αντίθεση με τις παραπάνω διατάξεις της εταιρικής σχέσης.
Με το παρόν σχέδιο νόμου επιχειρείται με πιο γραφειοκρατικό και συγκεντρωτικό τρόπο διεκπεραίωση της υπόθεσης. Καμία εταιρική σχέση δεν διαμορφώνεται. Οι περιφερειακές και τοπικές αρχές ελάχιστα είχαν και τώρα δεν διασφαλίζεται η συμμετοχή τους στο πλαίσιο που διαμορφώνεται. 'Αρα από του ότι όπως είπαμε παραπάνω το νέο σχήμα θα καθυστερήσει πολύ να συγκροτηθεί προς εφαρμογή, οι μηχανισμοί που δημιουργεί είναι εξωθεσμικοί και σύντομα θα δημιουργηθούν αδιέξοδα και θα προκύψουν πολιτικά θέματα και συγκρούσεις. Πώς θα δράσει και θα γίνει αποδεκτός και αξιόπιστος ο θεσμός των εμπειρογνομώνων; Γιατί για μας ήδη απέτυχε αυτός ο θεσμός και η επέκτασή τους που επιχειρείται με αυτό το νομοσχέδιο, μας βρίσκει αντίθετους.
Η προηγούμενη φάση διαχείρισης του Β' Κοινοτικού Πλαισίου Στήριξης θα μπορούσε να παραμείνει, να διορθωθεί και να ενισχυθεί με δύο κυρίως κατευθύνσεις και στόχους: Την ενίσχυση της ποιότητας, της ικανότητας και της διαφάνειας στη διαχείριση, την αποτελεσματική υλοποίηση και αξιοποίηση των πόρων.
Τι χρειάζεται αυτό κατά την άποψή μας; Να αποκεντρωθεί η διαχείριση με ενίσχυση του ρόλου των τοπικών και περιφερειακών αρχών, να ενισχυθεί με κατάλληλο και εξειδικευμένο προσωπικό και να εκσυγχρονιστεί ο μηχανισμός υλοποίησης των προγραμμάτων. Η εξαίρεση του δημόσιου τομέα και της αυτοδιοίκησης ή ο παροπλισμός τους από τις παραπάνω αρμοδιότητες, θα είναι επικίνδυνο για τη λειτουργία των θεσμών.
Ως προς την αποτελεσματικότητα που επικαλείσθε αυτού του νομοσχεδίου, ενώ εισάγεται με αυτό το νομοσχέδιο ο έλεγχος σε όλα τα στάδια, από την προετοιμασία μέχρι την ολοκλήρωση της πράξης, των ελαχίστων υποχρεώσεων των τελικών δικαιούχων δεν προβλέπεται υποβοήθηση του έργου τους, για τη φάση της προετοιμασίας. Υποβοήθηση, δηλαδή, κατά τη διαδικασία ωρίμανσης, που προηγείται της υλοποίησης.
Οι τελικά δικαιούχοι και κατά κύριο λόγο οι ΟΤΑ στερούνται και γνώσεων και προσωπικού, για να ωριμάσουν και να υλοποιήσουν γρήγορα και σωστά τα έργα που οι ίδιοι έχουν προτείνει. Θα έρχονται έτσι απροετοίμαστοι στη διαχειριστική αρχή και η διαχειριστική αρχή βέβαια δεν θα εντάσσει τα έργα τους.
Η ΚΕΔΚΕ πρόσφατα σας είχε απαντήσει με στοιχεία ότι κατάλληλο και εξειδικευμένο προσωπικό για την υλοποίηση της αναπτυξιακής διαδικασίας δεν της το έχει εξασφαλίσει η Κυβέρνηση.
Μου απαντήσατε, κύριε Υπουργέ, στην επιτροπή ότι όλα αυτά είναι θέματα που θα τα λύσει στο σύνολό τους η Κυβέρνηση μέσα από τις διαδικασίες του ΑΣΕΠ, προσλήψεων κλπ. και ότι μέχρι το 2001 θα υλοποιηθούν. Αν περιμένουμε κι άλλο, κύριε Υπουργέ, δεν θα έχουμε ούτε σχεδιασμό ούτε υλοποίηση ούτε σωστή διαχείριση του Γ' Κοινοτικού Πλαισίου Στήριξης.
Για όλα τα παραπάνω, με έμφαση στο συγκεντρωτικό και γραφειοκρατικό χαρακτήρα του νομοσχεδίου, στον απειλούμενο παροπλισμό του δημόσιου τομέα και της Αυτοδιοίκησης, δεν θα ψηφίσουμε το νομοσχέδιο αυτό.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εθνικής Οικονομίας κ. Πάχτας έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν θα έπρεπε να ακουστούμε και εμείς; Μικρός είναι ο κατάλογος των ομιλητών. Μετά να πάρει το λόγο ο κύριος Υφυπουργός.
ΠΡΟΕΔΡΕΥΩΝ (Κωνσταντίνος Βρεττός): 'Εχουμε μεγάλο κατάλογο, είναι δεκαεννέα ομιλητές.
Ο κύριος Υπουργός κατ' αρχήν, έχει δικαίωμα να πάρει το λόγο όποτε θέλει και νομίζω ότι είναι χρήσιμο να τον πάρει τώρα.
Ορίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Δεν θα ήθελα να διακόψω τη σειρά των συναδέλφων που θα αρχίσουν τις παρεμβάσεις τους γι' αυτό και παίρνω το λόγο τώρα, αγαπητέ συνάδελφε. Κυρίες και κύριοι συνάδελφοι, όταν πριν από μερικά χρόνια οριοθετούσαμε τις επιλογές μας για το Β' Κοινοτικό Πλαίσιο Στήριξης και ξεκινούσε η εφαρμογή του γνωρίζαμε ότι αναλαμβάναμε ένα τεράστιο έργο, όχι απλά να απορροφήσουμε τους πολύ σημαντικούς για την Ελλάδα πόρους, πολλαπλάσιους σε σχέση με τα προηγούμενα προγράμματα, αλλά κυρίως να διασφαλίσουμε ότι θα αποδοθεί στην κοινωνία το αναπτυξιακό αποτέλεσμα και το κοινωνικό όφελος της παρέμβασης που τότε είχαμε σχεδιάσει.
Η χώρα μας ανταποκρίθηκε τελικά με επιτυχία στην πρόκληση του Β' Κοινοτικού Πλαισίου Στήριξης με την επιλογή έργων και παρεμβάσεων που αντιστοιχούσαν σε πιεστικές ανάγκες της ελληνικής οικονομίας και κοινωνίας. Οι υψηλοί ρυθμοί ανάπτυξης τα τελευταία χρόνια, η βελτίωση του βιοτικού επιπέδου και η μείωση των διαπεριφερειακών ανισοτήτων μας επιτρέπουν να μιλάμε για μία ουσιαστική διαδικασία πραγματικής σύγκλισης και επιβεβαιώνω την ορθότητα των αναπτυξιακών μας επιλογών.
Ωστόσο η συμβολή του Β' Κοινοτικού Πλαισίου Στήριξης δεν εξαντλείται βέβαια στα μέχρι σήμερα αποτελέσματα, θα εξακολουθήσει να εκδηλώνεται για δεκαετίες καθώς σταδιακά θα πληρούνται και οι άλλες προϋποθέσεις για την επιτάχυνση της ανάπτυξης και της αξιοποίησης της υποδομής που δημιουργείται.
Το Β' Κοινοτικό Πλαίσιο Στήριξης βρίσκεται στην τελική φάση της ολοκλήρωσής του με επιδόσεις, που παρουσίασαν εντυπωσιακή επιτάχυνση και ήταν πολύ υψηλότερη από το μέσο όρο όλων των κρατών-μελών της Ευρωπαϊκής 'Ενωσης. Η Ελλάδα δέσμευσε έγκαιρα το σύνολο του μεριδίου της στον κοινοτικό προϋπολογισμό. Εξασφαλίσαμε δηλαδή, και το τελευταίο ευρώ. Οι εισροές πόρων από την Ευρωπαϊκή 'Ενωση κυμαίνονται στο 87% των συνολικών πόρων που δικαιούται η χώρα. Μέχρι το τέλος του 2000 αναμένεται να φθάσει το 92%, δηλαδή θα έχει εισπραχθεί από τη χώρα το σύνολο των πόρων εκτός από την τελευταία δόση, η οποία εισπράττεται μετά το οριστικό κλείσιμο των προγραμμάτων.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Το ποσοστό δαπάνης απορρόφησης, οι πληρωμές που έχουν γίνει στη χώρα κινείται σήμερα στο 87% και στο τέλος του έτους προβλέπεται να προσεγγίσει το 90%.
Η πορεία του Β' Κοινοτικού Πλασίου Στήριξης δεν ήταν μία εύκολη πορεία, αντίθετα ήταν μία δύσκολη πορεία γιατί έπρεπε να επανασχεδιάσουμε δράσεις, να προετοιμάσουμε αποτελεσματικές διαδικασίες υλοποίησης, να δημιουργήσουμε αναγκαίες οργανωτικές δομές.
Αυτά, κυρίες και κύριοι συνάδελφοι, έπρεπε άλλοι να τα είχαν προετοιμάσει. Και ειλικρινά αμφιβάλλω, αν εκείνοι που έπρεπε να τα προετοιμάσουν, γιατί είχαν την αρχική ευθύνη σχεδιασμού του Β' Κοινοτικού Πλαισίου Στήριξης, είχαν πραγματικά συνειδητοποιήσει το μέγεθος της ευθύνης που αναλογούσε σε μία, τέτοιας εμβέλειας, αναπτυξιακή παρέμβαση. Αμφιβάλλω αν ποτέ είχαν διερωτηθεί πώς θα υλοποιηθεί το Β' Κοινοτικό Πλαίσιο Στήριξης, με ποιους μηχανισμούς και με ποια μέσα; Αυτό που σχεδίαζαν ανταποκρινόταν στις πραγματικές ανάγκες της κοινωνίας; Πώς θα διασφαλιστούν τα οφέλη για την κοινωνία και τον πολίτη; Το Κοινοτικό Πλαίσιο Στήριξης είναι κρίσιμο εργαλείο για την ανάπτυξη και τον εκσυγχρονισμό της χώρας. Είναι εύλογο, λοιπόν, να τυγχάνει όχι απλά της προσοχής, αλλά και να γίνεται αντικείμενο γόνιμης κριτικής από όλους μας. Δεν είναι όμως εύλογο να γίνεται αντικείμενο εκμετάλλευσης, όπως πολλά γίνονται αντικείμενα εκμετάλλευσης σ' αυτόν τον τόπο.
Αυτό δείχνει τη στάση και τις πρακτικές κυρίως της Αξιωματικής Αντιπολίτευσης, κύριοι συνάδελφοι της Νέας Δημοκρατίας, όλα αυτά τα χρόνια, που πότε με τη σημαία της απορρόφησης, πότε της ποιότητας των έργων, πότε της διαφάνειας κατέβαλε και καταβάλλει μια αγωνιώδη προσπάθεια, δυστυχώς να μηδενίσει αυτό που με τόσο κόπο προσπαθούν να οικοδομήσουν οι δημιουργικές δυνάμεις αυτού του τόπου, ολόκληρος ο ελληνικός λαός. Γιατί το Κοινοτικό Πλαίσιο Στήριξης δεν είναι μόνο υπόθεση της Κυβέρνησης, είναι υπόθεση όλων είναι υπόθεση της κοινωνίας. Τι έλεγε η Αντιπολίτευση από τα μέσα της περιόδου του Β' Κοινοτικού Πλαισίου Στήριξης. Το επαναλάβατε και σήμερα. Δεν θα απορροφηθούν οι κοινοτικοί πόροι. Η χώρα έχασε πόρους. Τι έγινε τελικά; Δεν χάθηκε ούτε ένα ευρώ από τους διαθέσιμους πόρους για την Ελλάδα. Οι ελληνικές επιδόσεις ήταν οι υψηλότερες από το μέσο όρο των κρατών-μελών της Ευρωπαϊκής 'Ενωσης μετά το 1996-97.
Αυτές οι επιδόσεις είναι που οδήγησαν την Ευρωπαϊκή 'Ενωση να αναγνωρίσει κατ' επανάληψη με δηλώσεις του αρμοδίου επιτρόπου ότι η χώρα έχει αντιμετωπίσει -διαβάζω τα λόγια της κ. Ματίς- με απόλυτη επιτυχία το θέμα της απορρόφησης αλλά έχει όμως διασφαλίσει και μια ποιοτικά καλή εφαρμογή και χρήση των κοινοτικών κονδυλίων.
Τι άλλο έλεγε η Αντιπολίτευση; 'Οτι τα έργα δεν προχωρούν. Πώς εισρέουν όμως οι πόροι, κύριοι συνάδελφοι; Εισρέουν διότι ακριβώς όλα τα έργα μεγάλα μικρά και μεσαία υλοποιούνται. Μόνο εύκολη κριτική, λοιπόν. Σαν να μη χρειάζεται χρόνος για να σχεδιαστούν τα έργα και οι παρεμβάσεις. Σαν να μην χρειάζεται χρόνος για να τηρηθούν όλες οι νόμιμες διαδικασίες ανάθεσης των έργων που επιβάλλονται από το ελληνικό κράτος και την Ευρωπαϊκή 'Ενωση. Σαν να μην χρειαζόταν χρόνος για να εκτελεστούν τα έργα και να αντιμετωπισθούν τα πολλά τεχνικά και οργανωτικά προβλήματα που αναπόφευκτα ανακύπτουν. Σαν να μην χρειάζεται χρόνος για να ανταποκριθεί ένας τεράστιος μηχανισμός με αδυναμίες διαρθρωτικές και στο δημόσιο και στον ιδιωτικό τομέα στις αυξημένες απαιτήσεις του Β' Κοινοτικού Πλαισίου Στήριξης.
Επανέλαβε σήμερα ο εισηγητής της Νέας Δημοκρατίας το θέμα της ποιότητας των έργων. 'Ηταν και είναι ένα άλλο πεδίο εύκολης κριτικής από την Αντιπολίτευση. Μιας κριτικής που εντέχνως αφήνει να εννοηθεί ότι όλα τα δημόσια έργα στην Ελλάδα είναι σκάρτα. Μιας κριτικής που σκόπιμα αναδεικνύει ότι ο όρος διασφάλιση ποιότητας τώρα προέκυψε. Το πρόβλημα της ποιότητας των δημοσίων έργων, κύριε συνάδελφε, δεν είναι σημερινό, είναι δεκαετιών. Ο όρος διασφάλιση ποιότητας ήταν σχεδόν άγνωστος πριν από μερικά χρόνια. Αναφερθήκατε στα αποτελέσματα του ΕΣΠΕΛ. Υπήρχε ο ΕΣΠΕΛ κατά τη διάρκεια του Α' Κοινοτικού Πλαισίου Στήριξης; 'Εχουμε έναν έλεγχο ποιότητας των έργων που χρηματοδότησαν τα διαρθρωτικά ταμεία και τα έργα του Α' Κοινοτικού Πλαισίου Στήριξης; Ο όρος, λοιπόν, διασφάλιση ποιότητας ήταν σχεδόν άγνωστος. Δεν είναι τώρα που συχνά τα έργα δεν έχουν την απαιτούμενη ποιότητα. Είναι τώρα τα τελευταία χρόνια με μας, με τη δική μας Κυβέρνηση που τολμήσαμε και πήραμε πρωτοβουλίες να καταγράψουμε συστηματικά τα προβλήματα, να αναδείξουμε τα προβλήματα για να πάρουμε μέτρα διόρθωσης των προβλημάτων. Τα αποτελέσματα αυτών των πρωτοβουλιών εκμεταλλεύτηκαν που για πρώτη φορά είχαμε το θάρρος να πάρουμε και να στραφούν εναντίον μας. Γιατί εμείς τα κοινοποιήσαμε τα αποτελέσματα αυτά και στείλαμε και στον εισαγγελέα τους φακέλους που έπρεπε να στείλουμε. Η πραγματικότητα είναι ότι ποτέ άλλοτε δεν έγιναν τόσα πολλά στον τομέα της ποιότητας μέσα σε τόσο λίγα χρόνια όσα έγιναν τώρα. Και αυτή η προσπάθεια θα συνεχιστεί με την ίδια ή και με αυξημένη ένταση, ώστε τα έργα να ολοκληρώνονται στο κόστος, στο χρόνο και στην ποιότητα που απαιτείται.
Ο εισηγητής της Νέας Δημοκρατίας αφιέρωσε τα δεκαεξήμισι, για την ακρίβεια, από τα είκοσι λεπτά, που είχε στη διάθεσή του στο Β' Κοινοτικό Πλαίσιο Στήριξης, όχι στο σχέδιο νόμου. Δεν ήξεραν πως η αποψινή συζήτηση θα αφορούσε το Β' Κοινοτικό Πλαίσιο Στήριξης. Νομίζαμε ότι θα αφορούσε κυρίως το Γ' Κοινοτικό Πλαίσιο Στήριξης και τους μηχανισμούς υλοποίησής του. Ωστόσο δεν έχουμε κανένα ενδοιασμό να αναφερθούμε στο δεύτερο γιατί είμαστε υπερήφανοι για τον απολογισμό και δεχόμαστε οποιαδήποτε στιγμή την πρόκληση σύγκρισης με το Α' Κοινοτικό Πλαίσιο Στήριξης. 'Ομως δεν είναι το ζητούμενο αυτό. Γιατί αλήθεια τι έχουμε να θυμηθούμε από το Α'. Το Β' Κοινοτικό Πλαίσιο Στήριξης αν και δεν έχει ολοκληρωθεί, έχει αφήσει ίχνη που θα το θυμόμαστε όλοι για δεκαετίες. Το μετρό που μας έλειπε δεν είχαμε ποτέ επί δεκαετίες.
Το φυσικό αέριο που ήδη τροφοδοτεί ελληνικές βιομηχανίες στο Βόλο, στη Λάρισα, στη Θεσσαλονίκη, τα δεκαπέντε περιφερειακά νοσοκομεία, τους οδικούς άξονες είναι έργα που δεν είχαμε ποτέ μέχρι σήμερα στη χώρα μας. Συμπερασματικά το Β' Κοινοτικό Πλαίσιο Στήριξης θα το θυμόμαστε για δεκαετίες και τα αποτελέσματά του. Εγώ θα έκανα μια πρόταση, αγαπητοί συνάδελφοι της Νέας Δημοκρατίας, γι'αυτά τα σχόλια. Μπορείτε να μου πείτε ένα μεγάλο έργο που ολοκληρώθηκε και λειτούργησε με το Α' Κοινοτικό Πλαίσιο Στήριξης; Ακούσαμε και κάτι άλλο από τη Νέα Δημοκρατία. Ακούσαμε σήμερα μια πρωτότυπη για τα κοινοβουλευτικά ήδη επιχειρηματολογία. Καταψηφίζουμε -λέει- το νομοσχέδιο, όχι γιατί έχει ελλείψεις, όχι γιατί έχει ανεπάρκειες, όχι γιατί δεν μας βρίσκει σύμφωνους, όχι γιατί δεν είναι συμβατό με τους κανονισμούς της Ευρωπαϊκής 'Ενωσης, αλλά για λόγους εκτός νομοσχεδίου, για λόγους του χθες, του Β' Κοινοτικού Πλαισίου Στήριξης. Είναι πρωτοφανές για ένα κόμμα της Αξιωματικής Αντιπολίτευσης και αδιανόητη μια τέτοια επιχειρηματολογία. Γιατί αυτό πιστεύω δεν είναι το νέο ήθος που θέλουμε να φέρουμε στην πολιτική. Αυτό είναι μια μικροπολιτική και μικροκομματική πολιτική.
Δεν σας τιμά, κύριοι συνάδελφοι, το γεγονός ότι βάζετε το συμφέρον του κόμματός σας πάνω από το συμφέρον της χώρας.
Κύριοι συνάδελφοι, η Κυβέρνηση ανταποκρίθηκε με απόλυτο αίσθημα ευθύνης στην πρόκληση του Β' Κοινοτικού Πλαισίου Στήριξης γιατί προώθησε ορθές αναπτυξιακές επιλογές, γιατί πήρε θεσμικές πρωτοβουλίες και οργανωτικές που διασφάλισαν την πλήρη απορρόφηση των πόρων και κυρίως την αποτελεσματική αξιοποίησή τους. Η ευθύνη, όμως, που έδειξε η Κυβέρνηση αναδεικνύεται και από ένα άλλο γεγονός. Συγκέντρωσε πολύτιμα συμπεράσματα από την πορεία του Β', συμπεράσματα για το μέγεθος της προσπάθειας που πρέπει να καταβάλουμε ως κοινωνία αν θέλουμε τέτοιας φύσης και μεγέθους αναπτυξιακές παρεμβάσεις να αποδώσουν το μέγιστο δυνατό όφελος, συμπεράσματα για τη φύση των προβλημάτων, που αντιμετωπίζονται σε καθημερινή βάση, προβλημάτων που άπτονται των διαρθρωτικών αδυναμιών της λειτουργίας της Δημόσιας Διοίκησης, αλλά και του ιδιωτικού τομέα, συμπεράσματα για την αντίληψη σχετικά με το πώς πρέπει να αντιμετωπίζονται τα κρίσιμα ζητήματα του αναπτυξιακού προγραμματισμού και της εφαρμογής του.
Διότι, κύριοι συνάδελφοι, το Κοινοτικό Πλαίσιο Στήριξης, ο τρόπος που το διαχειριζόμαστε και το αξιοποιούμε είναι σε ένα βαθμό και ο καθρέφτης της κοινωνίας μας. Η ποιότητα και η αποτελεσματικότητα αντανακλά και το βαθμό συλλογικής συνειδητοποίησης των προβλημάτων μας ως έθνος, ως πολιτικές ηγεσίες, ως αιρετοί εκπρόσωποι του λαού, ως απλοί πολίτες. Αντανακλά κυρίως το πώς πιστεύουμε ότι πρέπει να αντιμετωπίσουμε αυτά τα προβλήματα.
Τα συμπεράσματα αυτά και η εμπειρία που αποκτήθηκε όλα αυτά τα χρόνια, ήταν και ένα κύριο εν δυνάμει όπλο μας για την ακόμα μεγαλύτερη πρόκληση που έχουμε μπροστά μας με το Γ' Κοινοτικό Πλαίσιο Στήριξης, αυτή τη νέα διαρθρωτική παρέμβαση για την περίοδο 2000-2006 των 17,5 τρισεκατομμυρίων δραχμών εθνικών, ιδιωτικών και κοινοτικών πόρων.
Κύριοι συνάδελφοι, Κοινοτικό Πλαίσιο Στήριξης σημαίνει πόρους, σημαίνει πρόγραμμα, σημαίνει σχέδιο, σημαίνει μηχανισμούς που διασφαλίζουν την αποτελεσματική υλοποίησή του. Η Κυβέρνηση έχοντας πλήρη επίγνωση της σημασίας, που έχει για τη χώρα το Γ' Κοινοτικό Πλαίσιο Στήριξης έκανε σκληρές διαπραγματεύσεις και έδωσε δύσκολες μάχες μέσα στην Ευρωπαϊκή 'Ενωση για να διασφαλίσει σημαντικούς πόρους και για τα επόμενα χρόνια για την ανάπτυξη, την απασχόληση, τη κοινωνική συνοχή. Παράλληλα, όμως, σχεδίασε έγκαιρα το αναπτυξιακό πρόγραμμα. Το σχεδίασε μέσα από διαφανείς και ανοικτές διαδικασίες με την κοινωνία.
Το Γ' Κοινοτικό Πλαίσιο Στήριξης που ήδη εγκρίθηκε από την Ευρωπαϊκή 'Ενωση είναι το επιστέγασμα μιας τριετούς, επίπονης και συλλογικής προσπάθειας της κοινωνίας με ευρεία συναίνεση, ως προς τις ιεραρχήσεις των σύνθετων επιλογών, που έπρεπε να γίνουν.
Το Κοινοτικό Πλαίσιο Στήριξης είναι ένα φιλόδοξο ολοκληρωμένο πρόγραμμα, που συμπυκνώνει τις πολιτικές επιλογές για μια ισόρροπη κατανομή της ευημερίας στην Ελλάδα, για ένα ισόρροπο αναπτυξιακό προγραμματισμό της οικονομίας. Είναι ένα πρόγραμμα που ανταποκρίνεται στις σημερινές ανάγκες και τις μελλοντικές συνθήκες ανταγωνισμού, που θα αντιμετωπίσει η χώρα μας στο διεθνές και ευρωπαϊκό περιβάλλον, σε ένα περιβάλλον όπου διαμορφώνεται η νέα οικονομία.
Στόχος είναι η αξιοποίηση των πόρων με τρόπους που θα δημιουργούν θέσεις εργασίας, εισοδήματα και παραγωγικές διαδικασίες που θα αντέχουν στο χρόνο.
Το Γ' Κοινοτικό Πλαίσιο Στήριξης αποτυπώνει την προτεραιότητα της Κυβέρνησης για ισόρροπη περιφερειακή ανάπτυξη της χώρας.
Είναι γνωστό ότι η Ελλάδα συνολικά και πολλές ελληνικές περιφέρειες υστερούν σημαντικά σε σχέση με τις άλλες χώρες-μέλη της Ευρωπαϊκής 'Ενωσης. Αυτό είναι μια πραγματικότητα που δεν μπορεί να αμφισβητηθεί. Θα πρέπει όμως να την ανατρέψουμε και αυτό προσπαθούμε χρόνο με το χρόνο να το ανατρέψουμε.
Στις αρχές της προηγούμενης δεκαετίας, ήμασταν στο 60% του μέσου βιοτικού επιπέδου της Ευρωπαϊκής 'Ενωσης. Σήμερα είμαστε στο 70%. 'Εχουμε να διανύσουμε ακόμη ένα μακρύ δρόμο.
Το επίπεδο ανάπτυξης της χώρας προσεγγίζει συνεχώς το επίπεδο ανάπτυξης των άλλων χωρών. Οι ανισότητες που παρατηρούνται μεταξύ των περιφερειών της χώρας μας είναι από τις χαμηλότερες μεταξύ των ευρωπαϊκών χωρών. Η Ελλάδα έχει την τρίτη καλύτερη θέση ακόμη στην Ευρωπαϊκή 'Ενωση από πλευράς διαφοράς μεταξύ πλουσιότερης και φτωχότερης περιφέρειας. 'Εχουμε τις μικρότερες περιφερειακές ανισότητες. Η απόσταση που χωρίζει την πιο πλούσια από την πιο φτωχή περιφέρεια της χώρας μας, την 'Ηπειρο από την Αττική, είναι πολύ μικρότερη από την απόσταση που χωρίζει την Δυτική από την Ανατολική Γερμανία, τη Βόρεια από την Νότια Ιταλία.
Η εικόνα αυτή δείχνει ότι στις πολιτικές που ακολουθήσαμε, ο στόχος της ισόρροπης ανάπτυξης έπαιξε κεντρικό ρόλο. Δείχνει τις σημαντικές προσπάθειες, που έγιναν τα τελευταία χρόνια για την ενδυνάμωση των περιφερειών και την αναστροφή του διπολικού αναπτυξιακού χαρακτήρα της χώρας. Προς την κατεύθυνση αυτή, λειτούργησαν μέχρι σήμερα σωρευτικά οι παρεμβάσεις που υλοποιήθηκαν από τα Κοινοτικά Πλαίσια Στήριξης, αλλά και η στρατηγική περιφερειακή ανάπτυξη που σχεδιάζεται σήμερα με το Γ' Κοινοτικό Πλαίσιο Στήριξης.
Το 80% των συνολικών πόρων του νέου προγράμματος θα διατεθεί για έργα και παρεμβάσεις στις περιφέρειες. Με αυτήν την πολιτική από το 70% του βιοτικού επιπέδου της Ευρωπαϊκής 'Ενωσης, που είμαστε σήμερα, θα φθάσουμε στο 80% το 2006 και στο τέλος της δεκαετίας ελπίζουμε να φθάσουμε στο 100% του βιοτικού επιπέδου των ευρωπαϊκών χωρών. 'Εχουμε μεγάλο δρόμο να διαβούμε. Οφείλουμε δημιουργικά να κινηθούμε όλοι για την υλοποίηση αυτού του νέου εθνικού μας στόχου της πραγματικής σύγκλισης σε όλους τους τομείς, της παιδείας, της υγείας, των υποδομών, της ποιότητας ζωής του ανθρώπινου στελεχιακού μας δυναμικού.
Το Γ' Κοινοτικό Πλαίσιο Στήριξης θα αποτελέσει όμως κρίσιμο εργαλείο και για το σοβαρότερο ίσως ζήτημα, που έχουμε να αντιμετωπίσουμε την αύξηση της απασχόλησης, και τη μείωση της ανεργίας στη χώρα μας.
Οι πρόσθετες ευεργετικές επιπτώσεις στην απασχόληση από την υλοποίηση αποκλειστικά και μόνο των δράσεων του Γ' Κοινοτικού Πλαισίου Στήριξης εκτιμώνται σε διακόσιες χιλιάδες νέες καθαρές θέσεις εργασίας. Και οι εκτιμήσεις αυτές είναι πέραν των δημιουργούμενων θέσεων απασχόλησης από την αυτοδύναμη λειτουργία της οικονομίας από νέους τομείς δραστηριοτήτων στο πλαίσιο της απελευθέρωσης των αγορών, όπως της ενέργειας και των τηλεπικοινωνιών και βεβαίως απο τη διενέργεια των Ολυμπιακών Αγώνων. Αυτές δεν καταγράφονται. Είναι πρόσθετες.
Κυρίες και κύριοι συνάδελφοι, όταν πριν από τρία χρόνια σχεδιάζαμε το Γ' Κοινοτικό Πλαίσιο Στήριξης γνωρίζαμε πολύ καλά ότι ούτε η επάρκεια πόρων ούτε ο λεπτομερής προγραμματισμός θα διασφάλιζαν την ομαλή αναπτυξιακή διαδικασία, αν αυτά δεν συνοδεύονταν από τους αναγκαίους μηχανισμούς εφαρμογής και κυρίως αν δεν συνοδεύονταν από μία διαφορετική αντίληψη, όσον αφορά το σχεδιασμό και την υλοποίηση αναπτυξιακών προγραμμάτων.
Η προεργασία που έγινε εν όψει του Γ' Κοινοτικού Πλαισίου Στήριξης σε περιφερειακό και τοπικό επίπεδο, με τα διευρυμένα περιφερειακά συμβούλια, με τα αναπτυξιακά συνέδρια, συνέβαλε προς την κατεύθυνση εμπέδωσης μιας διαφορετικής αντίληψης για το οικονομικά και κοινωνικά σκόπιμο, μιας αντίληψης για την ανάγκη λειτουργίας μας με κανόνες, με κριτήρια, με επιμερισμό συγκεκριμένων ευθυνών, μιας αντίληψης που θέτει κριτήρια στην επιλογή των έργων.
Αυτά βεβαίως έρχονται και ενισχύουν τις αναγκαίες πολιτικές εργασίες που επιβάλλει ο αναπτυξιακός σχεδιασμός της χώρας. Οι εργασίες αυτές πρέπει να αντανακλούν τις ανάγκες και προτεραιότητες της τοπικής κοινωνίας και να αναδεικνύουν τα σκόπιμα και ώριμα έργα, τα καλύτερα έργα εισάγοντας στοιχεία ιεράρχησης των αναγκών. Από αυτά κυρίως θα εξαρτηθεί σε σημαντικό βαθμό η αποτελεσματικότητα της νέας παρέμβασης.
Το θέμα μηχανισμών εφαρμογής του Γ' Κοινοτικού Πλαισίου Στήριξης αποτελούν ένα κρίσιμο ζήτημα γι' αυτήν τη νέα διαρθρωτική μας παρέμβαση. Οι παράγοντες που καθιστούν το ζήτημα αυτό μείζον, είναι το σημαντικά αυξημένο μέγεθος και το πολυσύνθετο της νέας παρέμβασης. Η υλοποίηση του μεγαλύτερου αναπτυξιακού προγράμματος της χώρας μας κατά 70% αυξημένο σε σχέση με το Β' Κοινοτικό Πλαίσιο Στήριξης, είναι μία τεράστια πρόκληση και παράλληλα ευθύνη για όλους.
Το Γ' Κοινοτικό Πλαίσιο Στήριξης πρέπει να αποδώσει τα αναπτυξιακά, οικονομικά και κοινωνικά οφέλη που του αναλογούν. Πιθανότατα θα είναι η τελευταία μεγάλη ευκαιρία που έχουμε για τέτοιου μεγέθους παρέμβαση. Υπάρχει πολύ μεγαλύτερη απαίτηση για ποιότητα, διαφάνεια και αποτελεσματικότητα. Τα στοιχεία αυτά πρέπει να σφραγίσουν το Γ' Κοινοτικό Πλαίσιο Στήριξης.
Το νέο πλαίσιο εσωτερικής σχέσης και ειδικότερα οι μεταβολές που επήλθαν σε διαχειριστικά θέματα με τους νέους κανονισμούς των διαρθρωτικών ταμείων συνθέτουν ένα περιβάλλον με σημαντικά αυξημένες απαιτήσεις και υποχρεώσεις για το κράτος-μέλος. Οι δυσκολίες που αντιμετωπίσαμε κατά τη διάρκεια υλοποίησης του Β' Κοινοτικού Πλαισίου Στήριξης προκειμένου να ανταποκριθούμε στις ποιοτικές και ποσοτικές απαιτήσεις μιας τέτοιας εμβέλειας παρέμβασης ήταν σημαντικές.
Οι παρεμβάσεις που έγιναν βελτίωσαν σημαντικά τη διαχειριστική ικανότητα. Δεν μπορούσαν όμως να έχουν το χαρακτήρα της αναβάθμισης του συνόλου του διοικητικού μηχανισμού και των λειτουργιών όσων εμπλέκονται στην υλοποίηση των αναπτυξιακών προγραμμάτων. Αυτά μας οδήγησαν στην υιοθέτηση ενός νέου συστήματος διοίκησης και διαχείρισης του Γ' Κοινοτικού Πλαισίου Στήριξης. Επέβαλαν την οργανωμένη και συγκροτημένη παρέμβαση της πολιτείας με τη θεσμοθέτηση αυτού του συστήματος.
Το νέο πλαίσιο διαχείρισης, παρακολούθησης και ελέγχου, με το οποίο θα υλοποιηθεί το Γ' Κοινοτικό Πλαίσιο Στήριξης διαφοροποιείται σε σχέση με αυτό του Β' Κοινοτικού Πλαισίου Στήριξης. Ο εισηγητής της Πλειοψηφίας έκανε μια σειρά από παρεμβάσεις που αναδεικνύουν αυτήν τη διαφοροποίηση. Θέλω, λοιπόν, να τονίσω μερικά απ' αυτά τα σημεία του νέου νόμου, που θα ψηφίσουμε, πιστεύω, τις επόμενες ημέρες. Υπάρχουν τα όργανα του νέου μηχανισμού εφαρμογής. Τα όργανα που υποστηρίζουν το νέο μηχανισμό εφαρμογής είναι οι διαχειριστικές αρχές του Κοινοτικού Πλαισίου Στήριξης και των επιχειρησιακών προγραμμάτων, η αρχή πληρωμής και ο εξωτερικός δημοσιονομικός έλεγχος.
Συνοπτικά η διαχειριστική αρχή του Κοινοτικού Πλαισίου Στήριξης έχει τη συνολική ευθύνη του προγραμματισμού και της εφαρμογής του Κοινοτικού Πλαισίου Στήριξης ώστε να επιτυγχάνονται οι στόχοι και να διασφαλίζεται η τήρηση των πολιτικών. Εκπροσωπεί τη χώρα έναντι της Ευρωπαϊκής 'Ενωσης για θέματα του Κοινοτικού Πλαισίου Στήριξης. Το Υπουργείο Εθνικής Οικονομίας είχε και θα συνεχίσει να έχει αυτήν την αρμοδιότητα.
Οι διαχειριστικές αρχές των επιχειρησιακών προγραμμάτων για καθένα επιχειρησιακό πρόγραμμα. Συγκροτείται η διαχειριστική αρχή, που θα έχει και την κύρια ευθύνη για την αποτελεσματικότητα και κανονικότητα της διαχείρισης και εφαρμογής του επιχειρησιακού προγράμματος. Οι διαχειριστικές αρχές θα είναι ειδικές υπηρεσίες για το σκοπό αυτό στους φορείς ευθύνης των επιχειρησιακών προγραμμάτων, στα Υπουργεία και στις περιφέρειες.
Η αρχή πληρωμής έχει ως αποστολή την εξασφάλιση των χρηματοδοτικών ροών από τα διαχειριστικά ταμεία της Ευρωπαϊκής 'Ενωσης. Η αρχή πληρωμής θα είναι ειδική υπηρεσία που θα συσταθεί στο Υπουργείο Εθνικής Οικονομίας.
Η επιτροπή δημοσιονομικού ελέγχου, ο τριτοβάθμιος έλεγχος. Θεσπίζεται για πρώτη φορά στη χώρα εξωτερικός δημοσιονομικός έλεγχος τρίτου επιπέδου και συγκροτείται στο Υπουργείο Οικονομικών η επιτροπή δημοσιονομικού ελέγχου. Αυτή διενεργεί ελέγχους στις διαχειριστικές αρχές, στην αρχή πληρωμής, στους τελικούς δικαιούχους, σε όλους τους φορείς υλοποίησης καθώς και ελέγχους σε επίπεδο έργων και δράσεων του Κοινοτικού Πλαισίου Στήριξης.
Παράλληλα με τα όργανα αυτά λειτουργεί και η επιτροπή παρακολούθησης στο πλαίσιο του Κοινοτικού Πλαισίου Στήριξης, αλλά και του κάθε επιχειρησιακού προγράμματος. Είναι ένα πολιτικό κυρίως όργανο με εποπτικές και στρατηγικές αρμοδιότητες, στο οποίο προβλέπεται ενισχυμένη η συμμετοχή των οικονομικών και κοινωνικών εταίρων. Η επιτροπή παρακολούθησης καθορίζει τα κριτήρια επιλογής των έργων και έχει την κύρια ευθύνη για τον έλεγχο της αποτελεσματικότητας και της ποιότητας εκτέλεσης του επιχειρησιακού προγράμματος.
Στο νέο πλαίσιο, λοιπόν, ο ρόλος των κοινωνικών εταίρων στην αξιοποίηση των δυνατοτήτων που δημιουργούνται με το Γ' Κοινοτικό Πλαίσιο Στήριξης είναι κρίσιμος και ουσιαστικός. Είναι ένας ρόλος σημαντικός για όλους μας, γιατί όλοι καλούμεθα να προβληματιστούμε για την επιλογή των έργων και δράσεων, που θα αποτελέσουν το μοχλό ανάπτυξης της οικονομίας, το μοχλό αύξησης της θέσης απασχόλησης και μείωσης της ανεργίας. Θεσμοθετούνται ειδικές υπηρεσίες. 'Ενα από τα πλέον κρίσιμα ζητήματα για την επιτυχία του νέου συστήματος είναι η ταχεία και αποτελεσματική προσαρμογή της Δημόσιας Διοίκησης στις αυξημένες απαιτήσεις του Γ' Κοινοτικού Πλαισίου Στήριξης. Για το σκοπό αυτό με το παρόν σχέδιο νόμου συστήνονται ειδικές υπηρεσίες, οι οποίες θα κληθούν να ασκήσουν τις συγκεκριμένες αρμοδιότητες των οργάνων, που είναι επιφορτισμένα με την ευθύνη της διαχείρισης και του ελέγχου.
Οι ειδικές αυτές υπηρεσίες εντάσσονται στις λειτουργίες του κράτους. Δεν ταυτίζονται με υφιστάμενες υπηρεσίες των φορέων ευθύνης των προγραμμάτων. Συγκροτούνται και λειτουργούν με βάση ειδικές ρυθμίσεις, που προβλέπονται στο νόμο αυτό. Στελεχώνονται με προσωπικό του δημόσιου και ιδιωτικού τομέα, αυξημένων τυπικών και ουσιαστικών προσόντων, που αξιολογείται με διαφανείς και αντικειμενικές διαδικασίες.
Με τον τρόπο αυτό επιδιώκεται η συγκρότηση σύγχρονων ευέλικτων υπηρεσιών στη Δημόσια Διοίκηση, υπηρεσιών μιας άλλης διαφορετικής ταχύτητας που θα είναι στη διάθεση των φορέων που εμπλέκονται, στη διαχείριση και τον έλεγχο των χρηματοδοτούμενων έργων και δράσεων. Θεσμοθετούνται πλέον αρμοδιότητες και λειτουργίες με το σχέδιο νόμου, τίθενται συγκεκριμένοι κανόνες σε όλο τον μηχανισμό εφαρμογής του Κοινοτικού Πλαισίου Στήριξης, για το ποιος κάνει τι, ποιος παρακολουθεί, ποιος διαχειρίζεται, ποιος ελέγχει, ποιος χρηματοδοτεί, σε τι συνίστανται οι αρμοδιότητες και οι ευθύνες αυτές. Προβλέπονται αντικειμενικές διαδικασίες και κριτήρια στην αξιολόγηση, επιλογή και ένταξη των έργων στα επιχειρησιακά προγράμματα. Στόχος είναι με τις διαδικασίες αυτές, να αναδεικνύονται τα πλέον σκόπιμα, τα πλέον ώριμα έργα, τα καλύτερα έργα για την κοινωνία και την οικονομία.
Επισημαίνω ιδιαίτερα ότι οι διαδικασίες αυτές συμπληρώνουν και ενισχύουν τις διαδικασίες που προβλέπονται για τον αναπτυξιακό σχεδιασμό της χώρας σε εθνικό, περιφερειακό και τοπικό επίπεδο.
Με το σχέδιο νόμου θεσμοθετείται ένα πολυεπίπεδο σύστημα ελέγχων στο πλαίσιο λειτουργίας των οργάνων, που υποστηρίζουν το νέο μηχανισμό εφαρμογής των διαχειριστικών αρχών, πρωτοβάθμιος έλεγχος, της αρχής πληρωμής δευτεροβάθμιος έλεγχος και του εξωτερικού δημοσιονομικού ελέγχου ο τριτοβάθμιος έλεγχος.
Με τον τρόπο αυτό διασφαλίζεται, σε εθνικό επίπεδο, ο έλεγχος των ενεργειών όλων των εμπλεκομένων φορέων και προβλέπονται διαδικασίες για τον καταλογισμό, την αναστολή ή και τη διακοπή της χρηματοδότησης, ανάλογα με τη βαρύτητα των παρατυπιών, που διαπιστώνονται από τις αρμόδιες αρχές.
Χρήσιμο εργαλείο και καθοριστική παράμετρος για τη διαφάνεια και αποτελεσματικότητα του συστήματος διαχείρισης και εφαρμογής του Κοινοτικού Πλαισίου Στήριξης, είναι το ολοκληρωμένο πληροφοριακό σύστημα, το ΕΡΓΟΡΑΜΜΑ, που ήδη λειτουργεί εδώ και περίπου ένα χρόνο. Στο ΕΡΓΟΡΑΜΜΑ καταχωρούνται όλα τα δεδομένα, που αφορούν τον προσδιορισμό και τα χαρακτηριστικά όλων των έργων και δράσεων του Κοινοτικού Πλαισίου Στήριξης στους εμπλεκόμενους φορείς, τις διοικητικές διαδικασίες, μέχρι την ολοκλήρωση των έργων. Καταχωρούνται τα πορίσματα ελέγχων που δημιουργούνται από τις αρμόδιες αρχές. Με το ΕΡΓΟΡΑΜΜΑ θα υπάρχει πλήρης διαφάνεια στις λειτουργίες φορέων και φυσικών προσώπων στις μεταξύ τους σχέσεις, διαφάνεια στις διαδικασίες διαχείρισης, διαφάνεια στις διαδικασίες κατά την υλοποίηση των έργων, διαφάνεια στις ροές πληροφοριών και κονδυλίων.
Ενισχύουμε τις διαχειριστικές αρχές Υπουργείων και περιφερειών καθώς και τους φορείς υλοποίησης στην περιφέρεια τους δήμους και τις νομαρχίες με κατάλληλο και εξειδικευμένο προσωπικό. Τους επόμενους μήνες τρεις χιλιάδες επιστήμονες θα στελεχώσουν αυτές τις αρχές, αυτούς τους φορείς υλοποίησης. Συντελείται μια μικρή επανάσταση στο χώρο της υλοποίησης του Γ' Κοινοτικού Πλαισίου Στήριξης.
Κυρίες και κύριοι συνάδελφοι, στην κατ'άρθρο συζήτηση του σχεδίου νόμου, είμαι βέβαιος ότι θα διαπιστώσετε αυτό στο οποίο στοχεύουμε. Αποτελεσματικότητα, ποιότητα και διαφάνεια στη νέα διαρθρωτική παρέμβαση του Γ' Κοινοτικού Πλαισίου Στήριξης. Δημιουργούνται οι προϋποθέσεις για την έγκαιρη αντιμετώπιση ζητημάτων που ανακύπτουν κατά την υλοποίηση τέτοιας εμβέλειας αναπτυξιακών παρεμβάσεων. Η χώρα ανταποκρίνεται στην υποχρέωση της τυπικής προσαρμογής στους νέους κανονισμούς. Θεσμοθετούνται διακριτές αρμοδιότητες, οι λειτουργίες και οι ευθύνες των οργάνων που εμπλέκονται στην παρακολούθηση τη διαχείριση και τον έλεγχο των χρηματοδοτούμενων έργων και δράσεων. Εισάγονται στις λειτουργίες του κράτους, μηχανισμοί που προάγουν την ποιότητα και αποτελεσματικότητα της χρήσης των δημοσίων πόρων. Επιδιώκεται η θέσπιση ενός υψηλού επιπέδου μηχανισμού με τη συγκρότηση σύγχρονων και ευέλικτων υπηρεσιών στη Δημόσια Διοίκηση, που θα είναι στη διάθεση των φορέων ευθύνης των υπηρεσιακών προγραμμάτων του Κοινοτικού Πλαισίου Στήριξης. Νέοι τρόποι συνεργασίας με τον ιδιωτικό τομέα για να ενισχύσουμε όλους τους φορείς υλοποίησης. Εισάγονται διαφανείς και αξιοκρατικές διαδικασίες στη στελέχωση αυτών των υπηρεσιών. Ενισχύονται σημαντικά όχι μόνο οι φορείς που εμπλέκονται στη διαχείριση και παρακολούθηση στον έλεγχο, αλλά και οι φορείς υλοποίησης των ελέγχων και δράσεων.
Ανέφερα και προηγουμένως ότι ένα εξειδικευμένο προσωπικό τριών χιλιάδων ατόμων θα προσληφθεί το επόμενο διάστημα, προκειμένου να ικανοποιηθούν οι αυξημένες απαιτήσεις των φορέων αυτών.
Αξιοποιείται ο ιδιωτικός τομέας, ώστε άμεσα να εντοπιστούν ζητήματα που έχουν να κάνουν κυρίως με την υλοποίηση των έργων και δράσεων του Γ' Κοινοτικού Πλαισίου Στήριξης.
Καθιερώνεται ένα ενιαίο πλαίσιο και υιοθετούνται κανόνες στην αξιολόγηση, επιλογή και ένταξη έργων στα επιχειρησιακά προγράμματα. Κυρίες και κύριοι συνάδελφοι, οι στόχοι και οι επιδιώξεις του νομοσχεδίου είναι καθαροί και σαφείς. Πιστεύω ότι κανένας σ' αυτήν την αίθουσα, που έχει μελετήσει το νομοσχέδιο και έχει ενσκήψει πάνω στο ζήτημα, δεν θα το αμφισβητήσει.
Η οριοθέτηση των αρμοδιοτήτων, των λειτουργιών, των ευθυνών και των σχέσεων μεταξύ των οργάνων και των φυσικών προσώπων που εμπλέκονται στη διαχείριση, την παρακολούθηση και τον έλεγχο του Γ' Κοινοτικού Πλαισίου Στήριξης, σημαίνει διαφάνεια και αποτελεσματικότητα.
Η θέσπιση της συγκρότησης σύγχρονων και ευέλικτων υπηρεσιών στη Δημόσια Διοίκηση και η αξιοκρατική στελέχωση των υπηρεσιών αυτών, σημαίνει διαφάνεια και αποτελεσματικότητα.
Το να θέτουμε κριτήρια στην αξιολόγηση και επιλογή των έργων, σημαίνει διαφάνεια και αποτελεσματικότητα. Το να υιοθετούμε ένα πολυεπίπεδο σύστημα ελέγχου στο πλαίσιο της λειτουργίας των οργάνων, που υποστηρίζουν το νέο μηχανισμό εφαρμογής, σημαίνει διαφάνεια και αποτελεσματικότητα.
Η ενίσχυση του ρόλου των κοινωνικών εταίρων στο Γ' Κοινοτικό Πλαίσιο Στήριξης, σημαίνει διαφάνεια και αποτελεσματικότητα.
Το να θέλουμε να κάνουμε τη ζωή μας πολύ πιο δύσκολη για να διαλέξουμε το δύσκολο δρόμο της αποτελεσματικότητας και της διαφάνειας και αυτό σημαίνει το ίδιο, διαφάνεια και αποτελεσματικότητα.
Η τυπική προσαρμογή στους νέους κανονισμούς, δεν μας υποχρέωσε να θεσμοθετήσουμε αυτό το νέο πλαίσιο εφαρμογής του ΚΠΣ. Το κάναμε όμως γιατί θέλαμε να σηκώσουμε ψηλά τον πήχυ, γιατί οφείλουμε να διασφαλίσουμε για τη χώρα, για τον πολίτη, τα οφέλη της παρέμβασης που σχεδιάσαμε, τα οφέλη τα αναπτυξιακά, τα οικονομικά, τα κοινωνικά.
Κλείνοντας, κυρίες και κύριοι συνάδελφοι, θέλω να τονίσω ότι η πορεία που έχουμε να ακολουθήσουμε θα έχει δυσκολίες, θα έχει πάρα πολλές δυσκολίες. Η λειτουργία στο πλαίσιου ενός οριοθετημένου συστήματος, που θέτει κανόνες στη διαχείριση και τον έλεγχο, που θέτει κριτήρια στην επιλογή των έργων, σε ένα σύστημα όπου θα υπάρχει επιμερισμός ευθυνών, όπου κανείς δεν θα μπορεί να εντάσσει ό,τι θέλει, δεν είναι μια απλή διαδικασία. Είναι ένα κρίσιμο ζήτημα, που αφορά όλους μας, είναι ένα ζήτημα από το οποίο θα εξαρτηθεί σε μεγάλο βαθμό η αποτελεσματικότητα αυτής της νέας παρέμβασης.
Το σχέδιο νόμου που κατατέθηκε αποτυπώνει μια πραγματικά φιλόδοξη προσπάθεια επίλυσης σημαντικών προβλημάτων για την εύρυθμη υλοποίηση του Γ' Κοινοτικού Πλαισίου Στήριξης. Είναι μια προσπάθεια που ανταποκρίνεται στην πρόκληση που έχουμε μπροστά μας, αποτυπώνει όμως κυρίως, μια σημαντική μεταρρυθμιστική προσπάθεια που εφόσον πετύχει, θα είναι μια τεράστια επιτυχία στο εγχείρημα εκσυγχρονισμού της κοινωνίας μας.
Η λειτουργία μας, ως χώρα, με σύγχρονους κανόνες, με αποτελεσματικότητα και διαφάνεια, η προσαρμογή της διοίκησης σε πρότυπα που αρμόζουν σε σύγχρονο κράτος, η προσαρμογή της αγοράς σε ένα πλαίσιο καταμερισμού ευθυνών, είναι μια εξίσου μεγάλη πρόκληση με αυτή του Γ' Κοινοτικού Πλαισίου Στήριξης. Εάν πετύχουμε το Γ' Κοινοτικό Πλαίσιο Στήριξης θα έχει αφήσει πίσω του πολλαπλά οφέλη για την κοινωνία μας, μια μεγάλη προίκα για τις επόμενες γενιές και γι' αυτό σας καλώ, κυρίες και κύριοι συνάδελφοι, να ψηφίσουμε και να υιοθετήσουμε το περιεχόμενο αυτού του σχεδίου νόμου.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Δημήτριος Κωστόπουλος Κοινοβουλευτικός Εκπρόσωπος της Νέας Δημοκρατίας έχει το λόγο. 
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, πρέπει να πω στον κύριο Υφυπουργό ότι ένας απ' αυτούς που αμφισβητούν το νομοσχέδιό σας και για την αποτελεσματικότητα την οποία επιδιώκετε και για τον εκσυγχρονισμό της Δημόσιας Διοίκησης για την υλοποίηση του Γ' Κοινοτικού Πλαισίου Στήριξης, είμαι εγώ. Και θα σας πω το γιατί, αφού προηγουμένως θα σας παρακαλέσω να πάρετε πίσω αυτό που είπατε ότι ο συνάδελφος εισηγητής της Νέας Δημοκρατίας βάζει το συμφέρον του έθνους κάτω από το συμφέρον της Νέας Δημοκρατίας.
Αυτό, κύριε Υπουργέ, είναι βαριά κουβέντα και νομίζω ότι καλά θα κάνετε να την πάρετε πίσω.
Μας είπατε μέχρι τώρα πολλά και διάφορα. Κατηγορήσατε μάλιστα τον κύριο εισηγητή ότι έφαγε το μισό χρόνο για το Β' Κοινοτικό Πλαίσιο Στήριξης, αλλά χρονομέτρησα και είδα ότι εσείς φάγατε το 65% του χρόνου για το Β' ΚΠΣ και είμαι υποχρεωμένος και εγώ να σας απαντήσω σ' αυτό το θέμα.
Πρώτα-πρώτα, πρέπει να θυμίσω στους συναδέλφους ότι το Β' Κοινοτικό Πλαίσιο Στήριξης ξεκίνησε το 1994 μέχρι το 1999 συν δύο χρόνια. Επειδή μας κατηγορήσατε ότι δεν προετοιμάσαμε εμείς τη Δημόσια Διοίκηση για να γίνει σωστή δουλειά απορρόφησης των κεφαλαίων, πρέπει να σας πω ότι αυτό, κύριε Υφυπουργέ, δεν ήταν δική μας δουλειά γιατί εσείς κυβερνούσατε και επομένως, εσείς έπρεπε να τα κάνετε.
Δεύτερον, πρέπει να σας πω ότι, αφού με το παρόν νομοσχέδιο διορθώνετε όλα αυτά που μας λέτε, αυτό σημαίνει ότι μέχρι τώρα που υλοποιήσατε το Β' Κοινοτικό Πλαίσιο Στήριξης δεν υπήρχαν τέτοιες αρχές, άρα υπήρχε αναποτελεσματικότητα, υπήρχε αδιαφάνεια και μη απορροφητικότητα.
Τρίτον, πρέπει να θυμίσω, κύριοι συνάδελφοι, ότι όλοι είχαμε στο μυαλό μας ότι μέχρι το 1999 και με την απορρόφηση και την υλοποίηση του Β' Κοινοτικού Πλαισίου Στήριξης η Ελλάδα θα είχε άλλη μορφή και στις υποδομές και στον εκσυγχρονισμό της Δημόσιας Διοίκησης, αλλά κυρίως στο βιοτικό επίπεδο στην ποιότητα ζωής.
Τι έγινε απ' όλα αυτά; 'Οσον αφορά τα έργα κανένα δεν τελείωσε μέχρι το 1999. Επειδή είπατε ότι όλα τα έργα τα κάνατε εσείς πρέπει να σας θυμίσω ότι όλα τα μεγάλα έργα έχουν προγραμματισθεί και μελετηθεί όχι μόνο από την Κυβέρνηση της Νέας Δημοκρατίας του 1990-1993, αλλά από τις κυβερνήσεις της Νέας Δημοκρατίας πριν από το 1981 και το αεροδρόμιο και το μετρό και όλοι οι μεγάλοι δρόμοι.
Να σας θυμίσω ότι για το αεροδρόμιο δεν υπέγραψε τη σύμβαση ο κ. Μητσοτάκης την παραμονή της ημέρας, που έφευγε από την Κυβέρνηση, για λόγους ευθυξίας; Τον έριξαν, μετά από μια ή δυο μέρες παραιτήθηκε και τότε δεν το υπέγραψε για λόγους ευθυξίας. Μην είσαστε, λοιπόν, υπερήφανοι για έργα που εμείς προγραμματίσαμε και εσείς καθυστερήσατε να τα φτιάξετε.
Να δούμε, λοιπόν, τι πετύχατε μέχρι το 2000 που τελειώνει. Λέτε ότι από πλευράς απορροφητικότητας σας κατηγορήσαμε ή μάλλον είπατε πριν δεν θα χαθεί δραχμή. Αυτό έλειπε. Και γιατί δυο χρόνια μετά πρέπει να υλοποιηθούν και γιατί μπορεί να χαθούν δωρεάν χρήματα; Θα είχατε αυτό το δικαίωμα σαν Κυβέρνηση; Κάνετε πολύ μεγάλο λάθος αν νομίζετε ότι πρέπει ή μπορεί να χαθεί, έστω και μια δραχμή.
Εμείς σας κατηγορήσαμε για καθυστέρηση απορρόφησης. Εσείς ο ίδιος είπατε ότι τα τελευταία χρόνια είχαμε μεγάλο ποσοστό απορροφητικότητας. Αφού τα πρώτα χρόνια δεν είχατε καθόλου απορροφητικότητα, φυσικό είναι κάποια στιγμή να τα απορροφήσετε.
Θα σας θυμίσω όμως και κάτι άλλο, κύριε Υφυπουργέ, για να δούμε πότε λέμε την αλήθεια και πότε όχι. Πέρσι στον προϋπολογισμό η Κυβέρνηση διά στόματος Υπουργού Εθνικής Οικονομίας και του δικού σας είπε ότι ήδη έχει απορροφηθεί το 80% των κεφαλαίων. Πριν από λίγες μέρες, συζητώντας την επερώτησή μας για την ανεργία, σας είπα ότι είχατε δώσει πριν από μερικές μέρες μια συνέντευξη στην οποία είπατε ότι δυο τρισεκατομμύρια δραχμές θα απορροφηθούν το 2000 και το 2001. Σε ένα Κοινοτικό Πλαίσιο Στήριξης της τάξης των έξι τρισεκατομμυρίων (6.000.000.000.000), τα δυο τρισεκατομμύρια (2.000.000.000.000) νομίζω ότι είναι ποσοστό περίπου 35%. Συνεπώς, βεβαίως και θα απορροφήσετε μέχρι του χρόνου όλα τα ευρώ, αλλά καθυστερήσατε να τα απορροφήσετε με αποτέλεσμα να μην έχουμε την αντίστοιχη ανάπτυξη, τις αντίστοιχες επενδύσεις και περαιτέρω να έχουμε χαμηλό βιοτικό επίπεδο και κυρίως να έχουμε μεγάλη ανεργία.
Μου κάνει εντύπωση αυτό που είπατε, που αλλάξατε δηλαδή τον αριθμό αύξησης της απασχόλησης και από τριακόσιες χιλιάδες θέσεις εργασίας, που είχατε πει ότι θα δημιουργήσετε με το Γ' Κοινοτικό Πλαίσιο Στήριξης, τώρα είπατε ότι θα είναι διακόσιες χιλιάδες. Το άκουσα αυτό και χθες από τον κ. Γιαννίτση. Αντί να ανεβαίνουμε σε ποσοστό απασχόλησης, κατεβαίνουμε; Δεν υπολογίζετε τα εξακόσιες χιλιάδες Ελληνόπουλα, που είναι σήμερα άνεργα; Αν απορροφήσετε την επόμενη τετραετία μόνο διακόσιες χιλιάδες, θα είναι εξακόσιες με επτακόσιες χιλιάδες οι άνεργοι, με καταστροφή βεβαίως εθνική, γιατί θα έχουμε και δημογραφικό πρόβλημα πέρα απ' όλα τα άλλα. Δεν είναι μόνο ότι είχατε καθυστέρηση στην απορροφητικότητα, κύριε Υφυπουργέ, είχατε και διαρροές περί την επένδυση και διαφάνεια στην ανάθεση έργων.
Θα τα πούμε τώρα, γιατί εσείς ο ίδιος παραδέχεσθε ότι σήμερα έρχεσθε να θωρακίσετε τη διαφάνεια. Μέχρι τώρα τι γινόταν; 'Οταν τα κατηγορούσαμε εμείς, μας λέγατε ότι σκανδαλολογούμε.
Mας είπατε ότι δεν έγιναν κακής ποιότητας έργα. Μα, εγώ διάβασα σε μια έκθεση πέρυσι, ότι ήλθαν από την Ευρώπη εδώ και ευρήκαν ότι το 52,5% των έργων υποδομής, κυρίως των αυτοκινητοδρόμων, ήταν κακότεχνα. Υπάρχει ειδική έκθεση της Ευρωπαϊκής 'Ενωσης. Πώς δεν υπήρχαν κακοτεχνίες; Εσείς λέτε ότι ανακαλύψατε τον έλεγχο. Με συγχωρείτε πάρα πολύ, αλλά μπορούμε να συγκρίνουμε τα έργα του παρελθόντος με τα έργα τα σημερινά; Σήμερα ρίχνουμε την άσφαλτο και αύριο δεν υπάρχει; Επιπλέον, στο παρελθόν, για να είμαστε και τίμιοι έναντι των προγόνων μας, ό,τι έργο γινόταν, εξακολουθεί να υφίσταται μέχρι σήμερα. Μπορεί να υπήρχαν λίγα χρήματα, μπορεί οι επενδύσεις να ήταν πολύ μικρότερες, αλλά τα έργα ήταν ποιότητας, μεγάλης διάρκειας και όχι κατότεχνα.
'Ενα άλλο θέμα, σχετικά με την ποιότητα ζωής, που μας μιλήσατε. Είπατε: "Επιτύχαμε και φτάσαμε από το 60% πριν από δέκα χρόνια στο 70%.", του μέσου βιοτικού επιπέδου ενώ είμαστε στο 69%.
Πρώτα-πρώτα, κύριε Υφυπουργέ, πρέπει να σας θυμίσω ότι έχει αλλάξει ο τρόπος υπολογισμού του βιοτικού επιπέδου. Και δεύτερον, κι αν ακόμα έχουμε φθάσει στο 69% -αν θέλετε, το δέχομαι- εξακολουθούμε να είμαστε οι τελευταίοι στην Ευρώπη. Αυτοί οι στόχοι που έχετε, μακάρι να επιτευχθούν. Είστε καλοί στις υποσχέσεις και στις προβλέψεις, αλλά ήσασταν πολύ κακοί στην απόδοση κατά το παρελθόν. Είστε αναποτελεσματικοί στα έργα και λέτε πολύ μεγάλες κουβέντες για το μέλλον.
Κύριοι συνάδελφοι, μέχρι σήμερα ένας τρίτος λόγος που το Κοινοτικό Πλαίσιο Στήριξης δεν απέδωσε, είναι και το θέμα της μεταφοράς κονδυλίων. Πολλές φορές τα κονδύλια μεταφέρθηκαν για λόγους κομματικούς. Να θυμίσω τα περίφημα ΚΕΚ, ότι σπαταλήθηκαν κεφάλαια προς όφελος υμετέρων για τα οποία λέγονται σε διάφορες εκθέσεις ότι ήλθαν από την Ευρώπη και πήγαιναν για να βρουν ΚΕΚ και έβρισκαν οικόπεδα. Να θυμίσω ότι προεκλογικά κάνατε την πλήρη εκμετάλλευση μεταφέροντας χρήματα, υποτίθεται για να ενισχύσετε την απασχόληση, δίνοντας εκείνες τις περίφημες συμβάσεις των εντεκάμηνων στα Ελληνόπουλα, τα οποία, δυστυχώς, τα εξαπατήσατε, διότι υποτίθεται ότι το εντεκάμηνο θα μετατραπεί σε σύμβαση αορίστου χρόνου. Σήμερα φθάνουν στα γραφεία μας, με τις συμβάσεις στο χέρι, τεθλιμένοι, διότι υποτίθεται ότι είχαν βρει δουλειά, αλλά τελείωσε ή τελειώνει το εντεκάμηνο και ξαναπέφτουν στην ανεργία.
Να θυμίσω, κύριε Υφυπουργέ, ότι ήλθατε εδώ κάποτε και μας είπατε ότι ψηφίζοντας τη ΜΟΔ και την ΕΛΚΕ -θα θυμίσω στους συναδέλφους ότι είναι δύο εταιρείες, τις οποίες έφερε η Κυβέρνηση και τις ψήφισε και, αν θυμάμαι καλά, αν δεν τις ψηφίσαμε για λόγους νομοτεχνικούς, είχαμε κι εμείς συνηγορήσει- είχατε επιτύχει το άριστο. Αποτέλεσμα ποιο ήταν; Να υπάρξουν -σήμερα μας λέτε ότι θέλουν κι αυτές τροποποίηση- πάλι παραβιάσεις με κομματικούς διορισμούς, μιλάω πάντοτε για τη ΜΟΔ, με ανθρώπους, οι οποίοι διορίστηκαν μόνο και μόνο επειδή ήταν φίλοι σας, σε πολύ μεγαλύτερο αριθμό από ότι απαιτούντο απ' ό,τι πληροφορούμαι ότι υπάρχουν σήμερα, χωρίς να έχουν τα αναμενόμενα αποτελέσματα, γιατί αν τα είχαν δεν θα κάνατε και τις σημερινές τροποποιήσεις.
Να θυμίσω, κύριε Υφυπουργέ, την περίφημη ΕΛΚΕ, το Ελληνικό Κέντρο Επενδύσεων, που πάλι ήλθατε εδώ και μας είπατε ότι αυτή θα διευκολύνει τις επενδύσεις και θα μας φέρει επενδύσεις από το εξωτερικό. Τι πέτυχε η ΕΛΚΕ; Μπορείτε να μας πείτε απολογιστικά εάν ήλθε, έστω και μία επένδυση από το εξωτερικό; Μπορείτε να μας πείτε απολογιστικά ποια είναι η πορεία των επιδοτήσεων των ιδιωτικών επενδύσεων στην Ελλάδα; Εν πάση περιπτώσει, πρέπει να πω εδώ και κάτι άλλο: Την ελέγχετε την ΕΛΚΕ; Μήπως ο επενδυτής προτού φθάσει στην ΕΛΚΕ, πρέπει να περάσει και από κάποια ιδιωτικά γραφεία, κύριε Υφυπουργέ; Αποτέλεσμα όλων αυτών, κύριε Υφυπουργέ, ήταν να φτάσουμε σε ένα σημείο, η Ελλάδα του 2000 αντί, όπως προείπα, να είναι σύγχρονο κράτος, να έχουν γίνει τα έργα υποδομής, να έχουμε εκσυγχρονισμό της Δημόσιας Διοίκησης, στην οποία δεν έχετε κάνει τίποτα, αφού όπως ήταν πριν από πενήντα χρόνια εξακολουθεί να είναι και σήμερα, όλο διαρθρωτικές αλλαγές ακούμε και καμία δεν βλέπουμε, να είναι ένα σύγχρονο φτωχό κράτος. H Eλλάδα είναι φτωχή σήμερα.
Αντί, λοιπόν, να έχουμε ένα κράτος σύγχρονο, έχουμε ένα κράτος φτωχό με μία εισοδηματική πολιτική που το 2001 θα είναι της τάξεως του 2,2% που δεν θα είναι ούτε το 50% του πληθωρισμού. Οι εργαζόμενοι θα χάσουν και από επάνω. 'Εχουμε μια Ελλάδα για την οποία λέτε μόνο θετικές προβλέψεις, αλλα όχι πραγματικές. Βεβαίως πρέπει να πω ότι η Ελλάδα του 2000 και πολλά εισοδήματα έχει. Θα έχουμε δεκατρία τρισεκατομμύρια (13.000.000.000.000) έσοδα από φόρους. Το Β' Κοινοτικό Πλαίσιο είναι στην πορεία και έρχεται το Τρίτο. Τα ολυμπιακά έργα είναι στην πορεία.
'Ομως πλούσιοι έγιναν μονο οι υμέτεροι, κύριε Υφυπουργέ, και κυρίως αυτοί οι οποίοι έχουν σχέση με το δημόσιο με τις συμβάσεις με τις προμήθειες και είναι φίλοι της Κυβερνήσεως. Αυτή είναι η σύγχρονη Ελλάδα.
Κύριε Υφυπουργέ, μιλήσατε για ισόρροπη πολιτική. Η Ελλάδα στην Ευρώπη έχει τις επτά φτωχότερες περιφέρειες την 'Ηπειρο, την Πελοπόννησο. Σε τι οφείλεται αυτό; Πού είδατε την ισόρροπη οικονομική ανάπτυξη; Η επαρχία είχε εγκαταλειφθεί. Δεν υπάρχουν νέοι και αυτοί που υπάρχουν είναι άνεργοι χωρίς καμία προοπτική. Ούτε η αγροτιά έχει προοπτική ούτε οι μικρομεσαίες επιχειρήσεις.
Είπατε, κύριε Υφυπουργέ, μία μεγάλη κουβέντα για το Γ' Κοινοτικό Πλαίσιο Στήριξης με την οποία συμφωνώ. Είναι η τελευταία ευκαιρία. Θελήσατε όμως να την φτιάξετε μόνοι σας. Δεν ρωτήσατε κανέναν για να κάνετε το πρόγραμμα στο Τρίτο Κοινοτικό Πλαίσιο Στήριξης. Σας προκαλέσαμε και μία και δύο και τρεις φορές αλλά αγρόν ηγοράσατε. Και όχι μόνο μας αγνοήσατε για την σύνταξη αυτού του προγράμματος αλλά μας αγνοήσατε και στην σύνταξη αυτού του νομοσχεδίου. Εάν δεν εκμεταλλευτούμε σωστά το Τρίτο Κοινοτικό Πλαίσιο Στήριξης με διαφάνεια με αποτελεσματικότητα και με ταχύτητα απορροφητικότητας θα έχουμε αποτύχει.
Πρέπει να σας πω κύριοι συνάδελφοι, ότι η Ευρώπη έρχεται στο Τρίτο Κοινοτικό Πλαίσιο Στήριξης και λέει τέρμα τα ψέματα. Στα επτά χρόνια διαρκείας του προγράμματος το ποσοστό κάθε έτους θα δεσμεύεται και μέσα σε τρία χρόνια θα είμαστε υποχρεωμένοι να το απορροφήσουμε. Εάν μία δραχμή δεν απορροφήθηκε πάει σε άλλη χώρα. Μας πήραν είδηση κύριε Υφυπουργέ. Το έκανε αυτό η Ευρώπη γιατί είχε την εμπειρία από το Δεύτερο Κοινοτικό Πλαίσιο Στήριξης.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αυτό κύριε συνάδελφε, ισχύει για όλες τις χώρες.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Εμείς ήμασταν η αφορμή κύριε Υφυπουργέ.
'Ημασταν οι προκαλούντες.
'Ερχομαι στο νομοσχέδιο. Μας είπατε ότι το νομοσχέδιο δεν έρχεται καθυστερημένα. Διάβασα σήμερα ότι ψηφίστηκε ο Κανονισμός στις 21-6-99 στο συμβούλιο που έγινε στο Λουξεμβούργο και δημοσιεύθηκε στο αντίστοιχο ΦΕΚ στις 26-6-99. Εσείς μας είπατε ότι στο τέλος του 1999 και στις αρχές του 2000 ψηφίστηκε. Γιατί το είπατε αυτό και γιατί φέρνετε αυτό το νομοσχέδιο καθυστέρημένα; Για να προσαρμοστείστε με τον Κανονισμό ή επ'ευκαιρία του Κανονισμού; Το ότι καθυστερήσατε είναι δεδομένο.
Πρέπει να πω ότι έχετε και αντιφάσεις σε σχέση με τον Κανονισμό. Στην επιτροπή πληρωμών δίνεται το δικαίωμα να ελέγχουν και ιδιώτες, ενώ οι Ευρωπαίοι δεν το περιλαμβάνουν αυτό στον Κανονισμό. Είμαστε πιο ξύπνιοι εμείς; Το καταλαβαίνω στη διαχείριση να δώσεις το δικαιώμα σε ιδιώτες. Αλλά όχι να ελέγχουν και τις πληρωμές οι ιδιώτες, κύριε Υφυπουργέ. Δεύτερον, είναι ένα νομοσχέδιο που το διάβασα δύο-τρεις φορές και δεν το κατάλαβα. Είναι δυσνόητο, νομοτεχνικά ακαταλαβίστικο. Για να μπορέσει να υλοποιηθεί, μάλλον θα μπερδευτείτε πολύ! Είδα στο νομοσχέδιο κάποιες εκατοντάδες επιτροπές. Χρειάζονται ρητά γύρω στις τριάντα πέντε υπουργικές αποφάσεις, αλλά έμμεσα προκύπτει ότι θα γίνουν κάποιες εκατοντάδες αποσπάσεις υπαλλήλων και δημιουργία καινούριων διευθύνσεων. Από πού θα τους πάρετε τους υπαλλήλους; Θα κλείσετε άλλες διευθύνσεις; 'Ακουσα σήμερα που είπατε και για τρεις χιλιάδες προσλήψεις υπαλλήλων. Δεν μας είπατε πώς θα γίνουν και σαφώς δεν προκύπτει από το νομοσχέδιο. Εκτός ΑΣΕΠ θα γίνουν αυτές οι προσλήψεις, με διαδικασίες δικές σας, αξιοκρατικά, "κομματικά", κύριε Υφυπουργέ; Αυτό θα είναι το καινούριο κομμάτι, το κομματικό κομμάτι, που θα υλοποιήσει το Γ' Κοινοτικό Πλαίσιο Στήριξης; 'Εχετε τρία επίπεδα ελέγχου, το πρώτο, το δεύτερο και το τρίτο. Γιατί όχι τέσσερα; Δηλαδή, οι ουσιαστικοί έλεγχοι γίνονται σύμφωνα με το πόσοι ελέγχουν; Δεν είναι εκεί, κύριε Υφυπουργέ, το πρόβλημα. Νομοθετείστε ουσιαστικό έλεγχο και ας τον κάνει μόνο ένα επίπεδο και όχι τρία. Κάνετε τον Υπουργό Εθνικής Οικονομίας -εσάς δηλαδή, γιατί εσείς έχετε το Γ' Κοινοτικό Πλαίσιο Στήριξης- αυτοκράτορα στην προκειμένη περίπτωση.
Πρέπει να θυμίσω αυτό που είπατε, είναι η τελευταία ευκαιρία μας. Πρέπει να υπάρξει διαφάνεια, αποτελεσματικότητα. Πρέπει τα έργα να ανατίθενται με διαφάνεια. Να αλλάξετε άμεσα το νόμο ανάθεσης δημοσίων έργων. 'Οχι μόνο δεν τον άλλάζετε, αλλά διαπίστωσα προ ημερών ότι ο κύριος Υπουργός Δικαιοσύνης επεκτείνει τον ν. 2522/97. Και τι λέει ο νόμος αυτός; Λέει ότι και αν ακόμα παραληφθεί ο εργολάβος και δικαιωθεί δικαστικώς έχει δικαίωμα να ζητήσει μόνο την θετική ζημιά, ποια έξοδα έκανε δηλαδή.
Με αυτό, κύριε Υφυπουργέ, μας δίνετε το δικαίωμα να σκεφθούμε ότι νομοθετείτε, θεσμοθετείτε την αδιαφάνεια. Εσείς θα τα δίνατε δηλαδή στους δικούς μας και οι υπόλοιποι πηγαίνετε όπου θέλετε και διαμαρτυρηθείτε, αλλά εάν δικαιωθείτε παίρνετε μόνο τα έξοδα σας! Με τέτοιο μυαλό, με τέτοιο δυσνόητο νομοσχέδιο που δεν μπορεί να υλοποιηθεί, με τριακόσιες πράξεις οι οποίες πρέπει να γίνουν, σε διάρκεια δύο ετών δεν θα έχετε ολοκληρώσει την υλοποίησή του.
Θυμηθείτε και κάτι άλλο ότι εντός των προσεχών ημερών και πιθανώς εντός του επομένου μηνός θα φέρετε τροπολογίες σε αυτό το νομοσχέδιο. Αυτό που θεωρητικά μας είπατε και που όλοι πιστεύουμε, ότι είναι δηλαδή η τελευταία ευκαιρία να υλοποιηθεί εις όφελος της Ελλάδος και των παιδιών μας το Γ' Κοινοτικό Πλαίσιο Στήριξης, νομίζω ότι δεν θα το επιτύχετε. Γι'αυτό το καταψηφίζουμε. Δεν το καταψηφίζουμε γι'αυτό που είπατε στον κύριο συνάδελφο. Το καταψηφίζουμε, το νομοσχέδιο διότι είναι αλαλούμ, στην έννοια δυσνόητο, δυσεφάρμοστο και κυρίως αναποτελεσματικό, όπως παρουσιάζεται. Θα έχετε απόλυτα την ευθύνη γι'αυτό το θέμα. Δεν μας ρωτήσατε όταν φτιάξατε το Γ' Κοινοτικό Πλαίσιο Στήριξης, δεν μας ρωτήσατε και στο νομοσχέδιο, δεν μας ρωτάτε και στην υλοποίηση. Μην περιμένετε πάντως στο μέλλον να σας πετάμε καραμέλες και λουκούμια. Κάτι άλλο να περιμένετε από εμάς! Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο. 
ΙΩΑΝΝΗΣ ΜΑΓΚΡΙΩΤΗΣ: Κυρίες και κύριοι συνάδελφοι, θα ήθελα απευθυνόμενος στον Κοινοβουλευτικό Εκπρόσωπο της Νέας Δημοκρατίας να του πω πως θα ήθελα να είναι έτσι τα πράγματα και ο εισηγητής τους να μην είχε ξεκινήσει την ομιλία τους λέγοντας πως καταψηφίζουν το νομοσχέδιο γιατί δεν θέλουν να ξεπλύνουν τις αμαρτίες της διαχείρισης του Β' Κοινοτικού Πλαισίου Στήριξης και της αναποτελεσματικότητάς μας.
Τα Πρακτικά της Βουλής νομίζω ότι είναι στη διάθεση όλων των συναδέλφων και μπορούν να διαπιστώσουν του λόγου το αληθές.
Από εκεί ξεκινώντας ο Υφυπουργός διατύπωσε την εκτίμηση που ζητείται να ανακαλέσει. Εάν ένα νομοσχέδιο -το οποίο είναι η προέκταση του Κανονισμού της Ευρωπαϊκής 'Ενωσης και τίποτα περισσότερο, ένα νομοσχέδιο που εκσυγχρονίζει αποτελεσματικά τη Δημόσια Διοίκηση της χώρας μας, για να πετύχει ακόμα πιο υψηλούς στόχους και για το οποίο δεν έχει λόγους να διαφωνεί η Νέα Δημοκρατία- το καταψηφίζετε με ένα σκεπτικό του παρελθόντος, με ένα σκεπτικό του χθες, τότε νομίζω ότι δικαιολογημένα καταλήγει κανείς στο αυτονόητο συμπέρασμα ότι θέτετε το κομματικό συμφέρον πάνω από το συμφέρον της χώρας.
'Ετσι, για να ζητήσετε από τον εκπρόσωπο της Κυβέρνησης να ανακαλέσει αυτή τη διατύπωσή του ή να αλλάξει την άποψή του για τη συμπεριφορά της Νέας Δημοκρατίας, θα πρέπει να αλλάξετε και εσείς τουλάχιστον το σκεπτικό της καταψήφισης του νομοσχεδίου.
Θα ήθελα ακόμη να πω στον αγαπητό Κοινοβουλευτικό Εκπρόσωπο της Νέας Δημοκρατίας ότι ασφαλώς η εφαρμογή του Β' Κοινοτικού Πλαισίου Στήριξης άρχισε το 1994, αλλά χρειάστηκε ένας χρόνος μετά τον Οκτώβριο του 1993 και την κυβερνητική αλλαγή, για να επανασχεδιαστεί. Διότι δεν υπήρχε κανένας σχεδιασμός και καμία προτεραιότητα, από την κυβέρνηση της Ν.Δ. Ξέρουμε, όλοι ότι τα μεγάλα έργα, τα έργα πνοής, τα αναπτυξιακά έργα, τα οραματικά έργα -όπως χαρακτηρίζονται τα δέκα μεγάλα έργασχεδιάζονται, προετοιμάζονται και ωριμάζουν για πολλά χρόνια.
Και επειδή αναφέρθηκε το αεροδρόμιο των Σπάτων, το αεροδρόμιο "Ελευθέριος Βενιζέλος", λέγοντας ότι από τη δεκαετία του 1970 η Ν.Δ. αποφάσισε την κατασκευή του, θα πω ότι για το αεροδρόμιο των Σπάτων η χώρα συζητά πριν από τη δικτατορία και ότι η απαλλοτρίωση των χώρων αυτών έγινε κατά τη διάρκεια της δικτατορίας.
Θέλω, λοιπόν, να πω κάτι που σε όλους μας είναι αυτονόητο: Τα μεγάλα έργα ήταν οράματα, ήταν ιδέες, ήταν σκέψεις δεκαετιών στη χώρα μας. Την περίοδο, όμως, της "ψωροκώσταινας" ποιος μπορούσε να φανταστεί πως αυτά τα οράματα, τα όνειρα μπορούσαν να γίνουν πραγματικότητα; Ακόμη και την περίοδο της νέας εποχής της Ελλάδας, της Μεταπολίτευσης, στις πρώτες κυβερνήσεις της Νέας Δημοκρατίας, ποιος φανταζόταν αυτά τα μεγάλα έργα και οράματα να γίνονται πραγματικότητα; Μπορεί ως σκέψεις να υπήρχαν. 'Ερχονται άλλωστε από παλιά. Για να πραγματοποιηθεί, όμως, για να υλοποιηθεί ένα τέτοιο μεγάλο σχέδιο χρειάζονται -εκτός από την ιδέα και τη σύλληψη- πόροι. Και γνωρίζετε πολύ καλά ότι πόροι εκείνη την εποχή δεν υπήρχαν. Και το δημόσιο χρέος και τα ελλείμματα του κρατικού προϋπολογισμού τα καθιστούσαν απαγορευτικά. Το πρόγραμμα δημοσίων επενδύσεων ήταν μερικά δισεκατομμύρια δραχμές. Πώς να συμπεριλάβει στο σχεδιασμό του τέτοια μεγάλου κόστους έργα; Γνωρίζετε πολύ καλά ακόμη ότι εκτός από τις ιδέες, τις σκέψεις και τους πόρους, χρειάζονται σχέδια, χρειάζονται μελέτες, χρειάζονται μηχανισμοί υλοποίησης. Ας μας πει η Νέα Δημοκρατία αν τη δεκαετία του 1970, αλλά και την τετραετία 1990-1993, της δεύτερης κυβερνητικής τους θητείας στη μεταπολιτευτική περίοδο, υπήρχαν οι μελέτες, υπήρχαν οι μηχανισμοί, υπήρχαν οι δυνατότητες και οι προϋποθέσεις να κατασκευαστούν αυτά τα μεγάλα οραματικά έργα.
Να, γιατί σήμερα ουσιαστικά αυτοκριτικά ομιλεί - απολογείται η Νέα Δημοκρατία για τη δική της αδυναμία να προετοιμάσει τη χώρα. 'Εχουμε, άλλωστε, δείγματα γραφής της δικής της κυβερνητικής πολιτικής στην υλοποίηση του Α' Κοινοτικού Πλαισίου Στήριξης, που βεβαίως δεν ήταν στο μέγεθος του Β' και πολύ περισσότερο του Γ' Κοινοτικού Πλαισίου Στήριξης, ήταν όμως το πιο σημαντικό πακέτο αναπτυξιακών πόρων που γνώρισε ποτέ η χώρα μας μετά το μετεμφυλιακό Σχέδιο Μάρσαλ.
Τι έπραξε τότε η Νέα Δημοκρατία και ποιος είναι ο απολογισμός των έργων της; Πολύ γρήγορα θα σας πω: πολυκερματισμός έργων, μικρά έργα, κανένα έργο αναπτυξιακής πνοής.
Θα ήθελα να ακούσω στη συνέχεια αν έχουν να μας απαριθμήσουν κανένα ανάλογο έργο. Μόνο το μετρό της Αθήνας κάνατε με τη διάτρητη σύμβαση και χρειάστηκαν δύο τροποποιήσεις για να ολοκληρωθεί επιτέλους, με πολλές βεβαίως παρατάσεις και πολλές αναπροσαρμογές δαπανών.
Θα ήθελα ακόμη να τους πω ότι το Α' Κοινοτικό Πλαίσιο Στήριξης άφησε πίσω ουρές από τους αρχικούς προϋπολογισθέντες πόρους, ένα τρισεκατομμύριο (1.000.000.000.000) δραχμές...
ΝΙΚΟΛΑΟΣ ΓΚΕΛΕΣΤΑΘΗΣ: Κάνετε αντιπολίτευση στη Νέα Δημοκρατία; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Γκελεστάθη, μην κάνετε διακοπές. Δεν θα γράφονται οι διακοπές.
ΙΩΑΝΝΗΣ ΜΑΓΚΡΙΩΤΗΣ: Και για δυόμισι περίπου χρόνια η Κυβέρνηση του ΠΑ.ΣΟ.Κ. μετά από το 1993, ουσιαστικά έκλεινε τα κενά και τις ουρές, για να ολοκληρώσει τα έργα του Α' Κοινοτικού Πλαισίου Στήριξης και βεβαίως το μετρό, το πιο μεγάλο έργο εκείνης της εποχής, ολοκληρώθηκε με τους πόρους του Β' Κοινοτικού Πλαισίου Στήριξης.
ΝΙΚΟΛΑΟΣ ΓΚΕΛΕΣΤΑΘΗΣ: Για ποιους λόγους η Νέα Δημοκρατία δεν το ψήφισε το είπαμε...
ΙΩΑΝΝΗΣ ΜΑΓΚΡΙΩΤΗΣ: Οι ελεγκτικές επιτροπές της Ευρωπαϊκής 'Ενωσης ακόμη ζητούν από την Ελλάδα τους απολογισμούς εκείνης της εποχής για τη διαχειριστική σας ικανότητα και διαφάνεια εκείνων των χρόνων. Ακόμη ζητούν τους απολογισμούς.
(Θόρυβος από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Προς Θεού! Γιατί όταν μιλάει κάποιος άλλος Κοινοβουλευτικός Εκπρόσωπος δεν κάνετε ησυχία; Δεν μπορώ να καταλάβω.
ΙΩΑΝΝΗΣ ΜΑΓΚΡΙΩΤΗΣ: Αγαπητοί συνάδελφοι της Νέας Δημοκρατίας, όταν επιχειρείτε να ασκήσετε κριτική και έλεγχο στην υλοποίηση του Β' Κοινοτικού Πλαισίου Στήριξης, θα πρέπει να λέτε όλη την αλήθεια. Οι αγορεύσεις σας δυστυχώς περιορίστηκαν μόνο στις αναφορές του απολογισμού και της κριτικής του Β' Κοινοτικού Πλαισίου Στήριξης και χαρίσατε μόνο λίγα δευτερόλεπτα στη σημερινή σας ομιλία, στην εισήγησή σας, για το περιεχόμενο του νομοσχεδίου. Τι προσφέρει σήμερα και ποιες προϋποθέσεις δημιουργεί για την αποτελεσματική εφαρμογή και υλοποίηση του Γ' Κοινοτικού Πλαισίου Στήριξης.
Ο αγαπητός Κοινοβουλευτικός Εκπρόσωπος της Νέας Δημοκρατίας μίλησε για τα εισοδήματα του 2001 και είπε πως ούτε το 50% του προβλεπόμενου πληθρωρισμού δεν θα καλύψουν οι αυξήσεις. Γνωρίζει, όμως, πολύ καλά ότι οι συλλογικές συμβάσεις εργασίας που έχουν υπογράψει οι κοινωνικοί εταίροι και έχουν δίχρονη διάρκεια -και θα πρέπει να θυμηθούμε αν στο παρελθόν υπήρχαν αυτές οι δυνατότητες- περιέχουν πραγματικές αυξήσεις. Καλύπτουν το ύψος του πληθωρισμού, υπάρχει σαφής ρήτρα, όποιο και αν είναι αυτό, όποια απόκλιση και αν έχει λόγω της ανατίμησης των καυσίμων. 'Εχει μέσα πρόσθετα ένα ποσοστό 1% και βεβαίως την ωρίμανση.
Αυτή είναι η δική μας εισοδηματική πολιτική, που για πρώτη φορά δίνει αύξηση. Μπορεί να μη δίνει μεγάλες αυξήσεις, όσες θα θέλαμε και εμείς, αλλά είναι πραγματικές αυξήσεις και καλύπτουν βεβαίως κάθε απώλεια που δημιουργεί ο πληθωρισμός, ο οριακός αυτός πληθυσμός του 3% ή 3,5%. Δεν θέλουμε να θυμόμαστε τις δικές σας εποχές με τον πληθωρισμό του 20% και 25% και τις αυξήσεις του μηδέν συν μηδέν ίσον 12%.
ΔΗΜΗΤΡΙΟΣ ΚΩΣΤΟΠΟΥΛΟΣ: 'Ηταν 14%.
ΙΩΑΝΝΗΣ ΜΑΓΚΡΙΩΤΗΣ: Σωστά, 14%. Η αριθμητική σας έχει προοδεύσει.
Ο αγαπητός Κοινοβουλευτικός Εκπρόσωπος της Νέας Δημοκρατίας αναφέρθηκε για λίγο και στο νέο κανονισμό και είπε ότι: "Επειδή δεν συμμορφώνεστε και επειδή είσαστε ανεπίδεκτοι μαθήσεως, ήλθε η Ευρωπαϊκή 'Ενωση και εφαρμόζει ένα νέο κανονισμό, όπου στον πρώτο χρόνο πρέπει να δεσμεύετε το 1/7 και στα άλλα δύο χρόνια οριακά να απορροφάτε τους πόρους αυτούς". Μα, η τροποποίηση του κανονισμού αναφέρεται σε όλες τις χώρες συνοχής και δεν γίνεται επιλεκτικά για την Ελλάδα. Και φυσικά είναι λογική αυτή η τροποποίηση, διότι σήμερα οι χώρες αυτές διαθέτουν τεχνογνωσία, έχουν προοδεύσει, έχουν φορείς, έχουν υψηλότερη απορροφητικότητα.
Να θυμηθούμε την περίοδο του Α' Κοινοτικού Πλαισίου Στήριξης, τη δική σας περίοδο; Η απορρόφηση στον πρώτο χρόνο ήταν 0% και ήταν δικαιολογημένο αυτό γιατί δεν υπήρχαν οι μελέτες, δεν υπήρχαν οι μηχανισμοί, όπως και δικαιολογημένα ήταν πολύ χαμηλή η απορρόφηση του πρώτου και δεύτερου χρόνου, κατά την εκτέλεση του Β' Κοινοτικού Πλαισίου Στήριξης. Ξέρουμε όλοι πως στα μεγάλα δημόσια έργα προοδευτικά, με το χρόνο ανεβαίνουν οι ρυθμοί απορρόφησης των πόρων.
Σήμερα η χώρα μας, όπως είμαι βέβαιος και άλλες χώρες του Ταμείου Συνοχής, τα κράτη-μέλη της Ευρωπαϊκής 'Ενωσης, είναι έτοιμα, ώριμα να παρακολουθήσουν αυτούς τους ασφυκτικούς ρυθμούς ελέγχου, τους υψηλούς ρυθμούς απορρόφησης των πόρων.
Μην ανακαλύπτετε, λοιπόν, κενά και αδυναμίες στην ελληνική Κυβέρνηση, στην ελληνική πολιτεία, στην ελληνική Δημόσια Διοίκηση, γενικότερα στη χώρα μας. 'Εχουμε κάνει βήματα σημαντικά. Βεβαίως όλοι θα θέλαμε να είχαμε κάνει ακόμα περισσότερα, να ήμασταν ακόμα πιο μπροστά.
Ο αγαπητός εισηγητής της Νέας Δημοκρατίας, πέρα από τη λαθεμένη εισαγωγή και το πέρα για πέρα λαθεμένο επιχείρημά του στην αιτιολόγηση της απόφασης καταψήφισης του συζητούμενου νομοσχεδίου είπε και μερικά άλλα ανακριβή. Χρησιμοποίησε ορισμένους αριθμούς και έχω πει πολλές φορές από αυτό το Βήμα ότι η Νέα Δημοκρατία αρέσκεται να έχει πάντα τη δική της οπτική και τη δική της ερμηνεία στους αριθμούς.
Μερικοί όμως από αυτούς τους αριθμούς είναι πραγματικά ακριβοδίκαιοι και απόλυτοι και όταν συνδυαστούν και με άλλους, τότε θα έλεγα πως αυτούς που προσπαθούν να τους παραβιάσουν και να τους προσαρμόσουν στην κομματική τους πολιτική, τους αποκαλύπτουν.
Είπε λοιπόν πως το 2,6% του ακαθάριστου εθνικού προϊόντος ήταν προσφορά των πόρων του Α' Κοινοτικού Πλαισίου Στήριξης και περίπου το 3,7% του Β' Κοινοτικού Πλαισίου Στήριξης. Θα τους ρωτήσω, λοιπόν, θυμίζοντάς τους ότι, σχετικά με το ρυθμό αύξησης του εθνικού προϊόντος τη δική τους περίοδο, την περίοδο εφαρμογής του Α' Κοινοτικού Πλαισίου Στήριξης, όπου οι κοινοτικοί πόροι προσέφεραν το 2,6% της αύξησης του ΑΕΠ, είχαμε 0,5% κατά μέσο όρο αύξηση του εθνικού προϊόντος.
Συνεπώς, η εγχώρια οικονομία, δηλαδή η δική τους πολιτική, είχε οδηγήσει στην απομείωση, στην επιβράδυνση του ρυθμού ανάπτυξης της χώρας και ευτυχώς ήταν οι κοινοτικές επιχορηγήσεις, που διέσωσαν το ΑΕΠ της χώρας, τουλάχιστον στο οριακό 0,5%.
ΗΛΙΑΣ ΚΑΛΛΙΩΡΑΣ: 'Ηταν εισροές χρημάτων ως ποσοστό του ΑΕΠ! 
ΙΩΑΝΝΗΣ ΜΑΓΚΡΙΩΤΗΣ: Είδατε, αγαπητέ συνάδελφε, όταν δεν είσαστε προσεκτικοί ή όταν δεν βλέπετε όλα τα προσφερόμενα στοιχεία, πόσο εύκολα πέφτετε σε λάθος και αποκαλύπτετε τη δική σας ανεπάρκεια, τα δικά σας κενά και αδυναμίες; 'Αλλωστε γι' αυτήν την ανεπάρκεια και τα κενά σας καταψήφισε με αυτό τον καθολικό και απόλυτο τρόπο ο λαός τον Οκτώβριο του 1993. Τώρα βεβαίως ψάχνετε να ερμηνεύσετε μέσα από τις αίθουσες των δικαστηρίων την πτώση σας τότε. Ελπίζω να σας φωτίσουν οι δικαστικοί για τα αίτια της πτώσης του Οκτώβρη του 1993.
Είπατε ότι υπήρξαν κακοτεχνίες στα έργα του Β' ΚΠΣ. Ο έλεγχος από την πλευρά των ελεγκτικών αρχών, που εν τω μεταξύ είχαν θεσπιστεί εντόπισε περίπου το 50% με 55% των δημοσίων έργων του Β' Κοινοτικού Πλαισίου Στήριξης, να έχει αποκλίσεις μικές ή μεγάλες από τις προδιαγραφές των τευχών δημοπράτησης.
Εγώ αποδέχομαι αυτό το στοιχείο και κανείς δεν μπορεί να το αρνηθεί. Υπάρχει όμως ο μηχανισμός ελέγχου, που συγκροτήθηκε και θεσπίστηκε από τις κυβερνήσεις του ΠΑΣΟΚ, ακριβώς για να παρακολουθούν τις ιδιωτικές εταιρείες, οι οποίες στο παρελθόν ανεξέλεγκτα κατασκεύαζαν έργα. Και το γνωρίζαμε όλοι. Ανεξέλεγκτα άλλαζαν τους όρους και τις προϋποθέσεις των τευχών δημοπράτησης και έφερναν συνεχώς νέους πίνακες, για να επαναπροσαρμόζουν τα κονδύλια και τους πόρους, που απαιτούνταν για την ολοκλήρωση ενός έργου.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) Αυτό τουλάχιστον το θετικό βήμα, ότι υπήρξαν αυτοί οι μηχανισμοί που εντοπίζουν τις ποιοτικές αποκλίσεις και παρεκκλίσεις δεν θα το χαιρετίσετε; Νομίζω πως μόνο έτσι γίνεσθε αξιόπιστοι και στα σημεία που δικαίως ασκείτε κριτική και έλεγχο και συμφωνούμε όλοι μαζί σας, στα αδύναμα σημεία πολλών πλευρών της κυβερνητικής πολιτικής και ιδιαίτερα της Δημόσιας Διοίκησης τα προηγούμενα χρόνια.
Γι' αυτό άλλωστε και έρχεται το σημερινό νομοσχέδιο, για να δώσει απαντήσεις σ' αυτά τα προβλήματα και στα κενά, να προσαρμόσει τη χώρα μας στους υψηλούς απαιτούμενους ρυθμούς απορροφήσεων και εκτέλεσης των δημοσίων έργων.
Μιλήσατε για τα συγχρηματοδοτούμενα έργα και είπατε πράγματι ότι είναι ένας δρόμος, ο οποίος τεκμηριώνει το επιχείρημα ότι η συνέργια δημόσιου και ιδιωτικού τομέα μπορεί να δώσει συγκλονιστικά αποτελέσματα. Μπορεί να διασφαλίσει και τη διαφάνεια, πολύ περισσότερο την αποτελεσματικότητα και το πολλαπλάσιο αναπτυξιακό οικονομικό και κοινωνικό όφελος, που προσδοκούμε όλοι.
Εσείς όμως εδώ, στην Αίθουσα αυτή, καταψηφίζετε συνεχώς όλα τα νομοσχέδια που φέρνουν οι κυβερνήσεις του ΠΑΣΟΚ τα τελευταία χρόνια και θεσμοθετούν αυτήν τη συνέργια ιδιωτικού και δημόσιου τομέα.
Θα σας θυμίσω, γιατί σ' αυτήν τη σύνοδο συμμετείχατε και εσείς, αγαπητέ εισηγητή της Νέας Δημοκρατίας, το νομοσχέδιο για την αξιοποίηση της ακίνητης περιουσίας του ΕΟΤ. 'Ενα νομοσχέδιο που συζητήσαμε μετά τις εκλογές στις 9 του Απρίλη και το οποίο το καταψηφίσατε, καταγγέλλονται πως με αυτό ξεπουλιέται η δημόσια περιουσία και είναι προάγγελος σκανδάλων. Να, λοιπόν, γιατί δεν είναι αξιόπιστη η κριτική και ο έλεγχος που ασκείτε.
Θα ήθελα να αναφερθώ και στον ομιλητή του Κομμουνιστικού Κόμματος Ελλάδος. Δεν είναι βεβαίως στην Αίθουσα και δεν θα ήθελα να μιλήσω, ενώ απουσιάζει. Θα ήθελα όμως να του πω μόνο τούτο. Οι δρόμοι που γίνονται στην Ελλάδα πρωτίστως ωφελούν την ελληνική οικονομία, τους 'Ελληνες παραγωγούς, τους 'Ελληνες πολίτες και δευτερευόντως τους κοινοτικούς μας εταίρους, οι οποίοι συγχρηματοδοτούν αυτά τα έργα και το διεθνές εμπόριο. Αλίμονο αν δεν ήταν έτσι.
Δεν το κατάλαβα, πράγματι, αυτό το επιχείρημα. Στην προσπάθειά του να αποδείξει ότι όλα σε τούτην τη χώρα είναι ελεγχόμενα από υπερεθνικά κέντρα, από κάποια αόρατα και σκοτεινά κέντρα οικονομικής και πολιτικής εξουσίας προχώρησε σ'αυτήν την εκτίμηση. Νομίζω ότι το λιγότερο που μπορούμε να τη χαρακτηρίσουμε είναι "υπερβολική".
Αγαπητές συναδέλφισσες και συνάδελφοι, πολύ γρήγορα δυστυχώς αναφερόμενος κι εγώ στο περιεχόμενο του νομοσχεδίου θα ήθελα να πω πως υπάρχει μια ιστορική στιγμή: Είναι το Βερολίνο και ο Μάρτης του 1999. Εκεί η Ευρωπαϊκή 'Ενωση επιβεβαίωσε τη βασική της στρατηγική για τη σύγκλιση και τη συνοχή των χωρών-μελών της και αυτή η επιλογή επιβεβαιώνει την ευαισθησία της Ευρωπαϊκής 'Ενωσης για τις χώρες της ευρωπαϊκής περιφέρειας, μέσα στις οποίες βρίσκεται και η χώρα μας. Εκεί η Κυβέρνησή μας, η Ελλάδα στο σύνολό της, έχοντας αποδείξει και τεκμηριώσει ότι αξιοποίησε σωστά σε μεγάλο βαθμό τους πόρους του Β' Κοινοτικού Πλαισίου Στήριξης, ότι αγωνίζεται για την εξυγίανση και την ανάπτυξη της οικονομίας, ότι είναι στο σωστό δρόμο, μας δικαίωσε. 'Εδωσε τη δυνατότητα από κοινοτικούς, εθνικούς αλλά και ιδιωτικούς πόρους να έχουμε το πακέτο των 17,5 τρισεκατομμυρίων δραχμών για τα επόμενα έξι χρόνια. Εκεί που όλοι έλεγαν ότι θα έχουμε περικοπές κονδυλίων από τα αρχικά προϋπολογισθέντα, είχαμε μια υπέρβασή τους. Και αυτήν την υπέρβαση την πιστώνεται ο Πρωθυπουργός της χώρας, την πιστώνεται η Κυβέρνηση της χώρας, είναι στα θετικά της χώρας, της ελληνικής κοινωνίας, του παραγωγικού κόσμου, του εργαζόμενου 'Ελληνα πολίτη και πρέπει να το αναγνωρίσουμε όλοι.
Η Ευρωπαϊκή 'Ενωση δεν υπερέβη το αρχικώς προϋπολογισθέν ποσό για την Ελλάδα, επειδή ξαφνικά μας αγάπησε. Το έκανε γιατί αποδείξαμε ότι τους αρχικούς σχεδιασμούς και τις επιλογές τους τηρήσαμε στο μέγιστο βαθμό και ότι είμαστε στο σωστό δρόμο. 'Αλλωστε, μετά από λίγους μήνες στις 19 Ιουνίου του 2000, στη Σύνοδο Κορυφής στη Λισαβόνα, η είσοδός μας στην Οικονομική και Νομισματική 'Ενωση δεν ήταν τίποτε άλλο παρά η επιβεβαίωση αυτής της εκτίμησης της Συνόδου Κορυφής του Βερολίνου, η επιβεβαίωση της ορθής πορείας της ελληνικής οικονομίας.
Θέλω ακόμη να προσθέσω ότι και το Α' Κοινοτικό Πλαίσιο Στήριξης παρ' ότι δεν υπήρχαν οι μηχανισμοί, δεν υπήρχε η προετοιμασία και η τεχνογνωσία, προσέφερε στην ανάπτυξη της χώρας, παρ' ότι ήταν οριακή η αύξηση του εθνικού προϊόντος. Φανταστείτε να μην υπήρχαν και αυτοί οι πόροι για την Ελλάδα, πόσο θα υποχωρούσε η αναπτυξιακή προσπάθεια της χώρας αυτής.
'Ομως, είναι πολύ σημαντική η εμπειρία που αποκτήθηκε, είναι πολύ σημαντικοί οι μηχανισμοί που διαμορφώθηκαν, είναι πολύ σημαντικό το αναπτυξιακό αποτέλεσμα, το οικονομικό και κοινωνικό αποτέλεσμα του Β' Κοινοτικού Πλαισίου Στήριξης. Αυτό έδωσε το μέσο όρο της αύξησης του εθνικού προϊόντος αυτήν την πενταετία γύρω στο 3,5% με 4%. 'Εδωσε όμως ακόμη περισσότερο εμπειρία, δημιούργησε φορείς, δημιούργησε αυτή τη θετική αφετηρία, από την οποία ξεκινούμε σήμερα.
Οι εταιρείες του δημοσίου "ΕΓΝΑΤΙΑ Α.Ε.", η ΕΡΓΟΣΕ, το ΕΛΚΕ, το ΕΚΕΠΙΣ, η ΜΟΔ είναι επιλογές, οι οποίες απέδωσαν, γιατί υποστήριξαν τη Δημόσια Διοίκηση στη μεγάλη αυτή προσπάθεια. Εκεί που παρήγαγε ένα δημόσιο έργο περιορισμένου όγκου τις προηγούμενες δεκαετίες, ξαφνικά αναγκάστηκε να δεκαπλασιάσει και να εικοσαπλασιάσει την παραγωγή του. Αν δεν είχαν υπάρξει αυτές οι θεσμικές τομές τότε δεν θα μπορούσαμε να είχαμε απορροφήσει τους πόρους του Β' Κοινοτικού Πλαισίου Στήριξης. Δεν θα είχαμε σήμερα το πρόπλασμα για να συζητούμε το παρόν νομοσχέδιο, το οποίο ουσιαστικά ολοκληρώνει αυτές τις θεσμικές αλλαγές μέσα και από τα νέα κανονιστικά πλαίσια και οδηγίες της Ευρωπαϊκής 'Ενωσης.
Πολύ γρήγορα θέλω να πω ακόμη πως αυτό το νομοσχέδιο διαμορφώνει σύγχρονους, ευέλικτους, αποτελεσματικούς μηχανισμούς που υποστηρίζουν ακόμη περισσότερο τη διαφάνεια στη διαχείριση των δημόσιων πόρων είτε αυτοί είναι εθνικοί είτε κοινοτικοί. Και αυτό κανείς δεν μπορεί να το αρνηθεί. Δίνουν τη δυνατότητα στα άλλα τμήματα της Δημόσιας Διοίκησης, με όλες τις αδυναμίες και τα κενά που έχουν, να στηρίξουν τη μεγάλη προσπάθεια, που είναι πράγματι η τελευταία ευκαιρία, με την έννοια ότι υπάρχει αυτό το πακέτο των κοινοτικών πόρων.
'Ομως η Ελλάδα έχει προκριθεί πλέον για τη σύγχρονη και ανεπτυγμένη Ευρώπη του 21ου αιώνα και της δίνεται η ευκαιρία να βρεθεί στην κορυφή των χωρών της Ευρωπαϊκής 'Ενωσης.
Είμαι βέβαιος πως και εσείς κάτω από την πίεση της κοινής γνώμης, κάτω από την πίεση των πολιτών του παραγωγικού κόσμου, του κόσμου της εργασίας θα βρεθείτε μαζί μας σε αυτήν την προσπάθεια. 'Αλλωστε τα τέσσερα χρόνια που έχουμε μπροστά μας είναι πολλά να επαναπροσαρμόσετε νοοτροπίες, πρακτικές και πολιτικές για να διαμορφώσετε την εναλλακτική σας πρόταση εξουσίας με την οποία θα διεκδικήσετε το 2004 την κυβέρνηση. 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Φώτης Κουβέλης, Κοινοβουλευτικός Εκπρόσωπος του Συνασπισμού.
ΦΩΤΗΣ ΚΟΥΒΕΛΗΣ: Κύριε Υπουργέ, εγώ θα είμαι πάρα πολύ συγκεκριμένος και θα σας απευθύνω επίσης συγκεκριμένα ερωτήματα και πάντοτε στον πυρήνα του κρινομένου από τη συζήτηση νομοσχεδίου.
Θέλω να σας βεβαιώσω ότι αναζητώντας μέσα στο νομοσχέδιο ρυθμίσεις αποφασιστικού ελέγχου διεπίστωσα ότι αυτοί οι πολλοί μηχανισμοί ελέγχου, οι οποίοι προβλέπονται δημιουργούν σύγχυση και πολυμερισμό της ευθύνης, με αποτέλεσμα ο έλεγχος να είναι ανέφικτος.
Επιλέγετε την Κεντρική Διαχειριστική Αρχή. Δεν μας λέτε όμως, κύριε Υπουργέ -και δεχθείτε ότι είναι καλόπιστη η κριτική μου- από ποιους θα απαρτίζεται αυτή η Κεντρική Διαχειριστική Αρχή, όταν αυτό είναι το κεντρικό όργανο και όταν η Βουλή των Ελλήνων πρέπει να έχει συγκεκριμένα μεγέθη και απτά προκειμένου να μπορεί να τα ελέγξει.
Αυτό το οποίο θέλετε να ρυθμίσετε με υπουργική απόφαση είναι απορίας άξιο, γιατί δεν το ρυθμίζετε με μία ευθεία διάταξη στο συζητούμενο νομοσχέδιο. Ποιος θα είναι ο πολιτικός έλεγχος αυτής της διαχείρισης την οποία εισηγείται το νομοσχέδιό σας; Τα παραπέμπετε αυτά τα θέματα μαζί και με άλλα πολλά στην έκδοση υπουργικών αποφάσεων και προεδρικών διαταγμάτων.
Δεν δέχεστε την πρόταση του Συνασπισμού για τη συγκρότηση μιας διακομματικής επιτροπής κεντρικού ελέγχου του Γ' Κοινοτικού Πλαισίου Στήριξης; Δική σας η ευθύνη και δημόσια η κριτική που μπορεί να διατυπωθεί. Αλλά γιατί δεν μας λέτε από ποιους θα απαρτίζεται αυτή η Κεντρική Διαχειριστική Αρχή, για να μπορεί η Εθνική Αντιπροσωπεία να κρίνει τα μέλη της και να ασκήσει η Εθνική Αντιπροσωπεία στοιχειωδώς τον πολιτικό έλεγχο σε αυτό το σημαντικής σημασίας όργανο που θεσμοθετείται. Θα προσλάβετε τρεις χιλιάδες επιστήμονες. Με ποια κριτήρια; Με ποιες διαδικασίες; Και εγώ δεν κάνω αναδρομή στο παρελθόν, διότι η σύγκριση είναι με τις ανάγκες του παρόντος και του μέλλοντος. Αλλά δεν αισθάνεστε την ανάγκη και όχι μόνο για τους τρεις χιλιάδες επιστήμονες, αλλά για το σύνολο των υπαλλήλων, οργάνων, παραγόντων, συμβούλων να μας πείτε ποια είναι η προβλεπόμενη δαπάνη; Οφείλω να σας πω ότι με μεγάλη σχολαστικότητα ανέγνωσα την έκθεση του Γενικού Λογιστηρίου του Κράτους. Κύριοι συνάδελφοι, η έκθεση του Γενικού Λογιστηρίου του Κράτους αδυνατεί να προσδιορίσει και υποτυπωδώς τη δαπάνη αυτού του νομοσχεδίου. Και αυτά αναδεικνύονται προκειμένου να σας επισημάνουμε περαιτέρω ότι φοβούμαστε τις αδιαφάνειες στη διαχείριση του Γ' Κοινοτικού Πλαισίου Στήριξης, κύριε Υφυπουργέ, με την κοινή νομίζω επισήμανση -κοινή μεταξύ ημών και μεταξύ όλων των συναδέλφων- ότι τώρα είναι η μεγάλη ευκαιρία, η οποία δεν πρέπει να χαθεί για τον τόπο.
Ποια είναι λοιπόν, η δαπάνη; Και το ερώτημά μου είναι ευθύ και ευθεία αναμένω να είναι η απάντησή σας, διότι εμάς δεν μας αφορά η επιλογή σας να συγκρίνεστε με τη Νέα Δημοκρατία ή να συγκρίνεστε με το παρελθόν. Εμάς μας ενδιαφέρει συγκεκριμένα να απαντήσετε στα ερωτήματα που σας θέτουμε. 'Ενα άλλο ερώτημα. Στείλατε το τελικό σχέδιο για το Γ' Κοινοτικό Πλαίσιο Στήριξης στην Ευρωπαϊκή 'Ενωση; Και θα σας παρακαλέσω χωρίς υπεκφυγές να μου απαντήσετε με ένα "ναι" ή με ένα "όχι". Και αν το στείλατε, επίσης ευθέως να μου απαντήσετε εάν υπάρχει εγκριτική πράξη. 'Οπως επίσης, ευθέως ερωτώ, αναμένοντας ευθεία απάντηση, αν έχετε στείλει έστω τα επιμέρους επιχειρησιακά σχέδια και αν έχετε λάβει γι' αυτά επίσης εγκριτική απόφαση ή δεν έχετε λάβει. 'Ολα τα άλλα αιωρούνται.
Εδώ είναι τα συγκεκριμένα ζητήματα τα οποία θα αναδείξουν είτε την επιμέλειά σας είτε αν θέλετε τις αβλεψίες και τις παραλείψεις σας, οι οποίες εκ των προτέρων αν υπάρχουν -εγώ εύχομαι να μην υπάρχουν, αναμένω την απάντησή σας- υπονομεύουν την αποτελεσματικότητα του Γ' Κοινοτικού Πλαισίου Στήριξης.
Επειδή θα επανέλθω στην πορεία της συζήτησης, θέλω να σας επισημάνω, κύριε Υφυπουργέ, ότι απουσιάζει η ουσιαστική συμμετοχή των τοπικών και περιφερειακών μηχανισμών. Πάλι μία συγκεντρωτική διεύθυνση του Γ' Κοινοτικού Πλαισίου Στήριξης, πάλι ένας ιδιότυπος υδροκεφαλισμός και ξανά πάλι εγερμένη υποψία ότι μέσα από αυτές τις δαιδαλώδεις διαδικασίες και ασφυξία δημιουργείτε και τον περιφερειακό σχηματισμό αφήνετε έξω από τις ρυθμίσεις και βεβαίως όσο, κύριοι συνάδελφοι, έχουμε συγκεντρωτικού χαρακτήρα επιλογές τόσο ευκολότερο είναι να προκύπτουν αδιαφάνειες περί τη διαχείριση του δημοσίου χρήματος, διότι το Γ' Κοινοτικό Πλαίσιο Στήριξης δημόσιο χρήμα είναι εν ευρεία εννοία. Δεν μας το χαρίζουν. Το δικαιούμεθα ανταποδοτικά και το παίρνουμε.
'Οπως επίσης πρέπει να σας -πω και θα τελειώσω επί του παρόντος με αυτό- ότι η άρνησή σας αφ' ενός μεν να δεχθείτε την πρόταση του Συνασπισμού για το διακομματικό έλεγχο, αφ' ετέρου η άρνησή σας να μας πείτε από ποιους -και με ποιες διαδικασίες θα λειτουργεί και θα αποτελείται η κεντρική διαχειριστική αρχή, δικαιολογεί απόλυτα, έστω την υποψία, ότι και πάλι θα υπάρξει η διαχείριση του Γ' Κοινοτικού Πλαισίου Στήριξης η οποία δεν θα είναι συνεπής προς την κοινή διεκδίκηση του ελληνικού λαού για σαφήνεια, αποτελεσματικότητα και κυρίως διαφάνεια. Ευχαριστώ κύριε Πρόεδρε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Ανδρέας Λοβέρδος.
ΑΝΔΡΕΑΣ ΛΟΒΕΡΔΟΣ: Ευχαριστώ, κυρία Πρόεδρε.
Κύριοι συνάδελφοι, πραγματικά μόνο όποιος δεν έχει ασκήσει διοίκηση και δεν την έχει παρακολουθήσει τις διαδικασίες του Β' Κοινοτικού Πλαισίου Στήριξης και όποιος επίσης δεν έχει πολιτικά αντιμετωπίσει αυτές τις διαδικασίες, τις δυσχέρειες και την υπέρβαση των δυσχερειών, μόνο αυτός είναι σε θέση να μην αναγνωρίζει τις προσπάθειες που έγιναν και είναι σε θέση να ασκεί κριτική εξαπολύοντας μομφές ότι αυτό το χρονικό διάστημα που πέρασε, το χρονικό διάστημα του Β' Κοινοτικού Πλαισίου δεν πέρασε άπρακτο, δίχως σωστές διαδικασίες και τελικά δεν έδωσε όφελος στη χώρα.
Πού θα επικέντρωνε κανείς αυτή την κριτική; Θα την επικέντρωνε στην απορροφητικότητα; Εδώ όμως οι αριθμοί τον διαψεύδουν και νομίζω ότι στην αίθουσα αυτή, αιτίαση μομφή για χαμηλή απορροφητικότητα δεν ακούστηκε. Θα την επικέντρωνε στην ποιότητα των έργων; Αυτό ωστόσο πρέπει να γίνει με συγκεκριμένο τρόπο. Για ποια έργα, για ποιες περιοχές της χώρας, τι έγινε, τι θα μπορούσε να γίνει.
Για αδιαφανείς διαδικασίες; Αυτή είναι μία γενική μομφή είναι μια γενική κριτική η οποία αν δεν εκφραστεί με συγκεκριμένες αιτιάσεις, αν δεν προσδιοριστεί μέσα από συγκεκριμένες μομφές, νομίζω ότι δεν στέκει.
'Οσο μου επιτρέπει η δική μου εμπειρία μπορώ να διαβεβαιώσω ότι η μεγάλη προσπάθεια που έγινε στα χρόνια που πέρασαν έγκειται στο εξής: Μία Δημόσια Διοίκηση η οποία αντιλαμβανότανε τα χρήματα που έρχονταν με τις διάφορες μορφές από την ΕΟΚ και μετά από την Ευρωπαϊκή 'Ενωση, αν λοιπόν, αυτή η διοίκηση δεν είχε αντιληφθεί ότι τα χρήματα αυτά δεν είναι ένας αυτοσκοπός δεν είναι απλώς μέσον που πρέπει να το καταναλώσουμε, δεν είναι μια σκέτη απορροφητικότητα, αν λοιπόν αυτή η διοίκηση δεν καταλάβαινε μόνο έτσι τα πράγματα αλλά καταλάβαινε από μόνη της, μέσα από τις δυνατότητές της ότι πραγματικά ζητώντας χρηματοδότηση με συγκεκριμένο τρόπο, έχοντας δηλαδή τη δυνατότητα να καταρτίσει επιχειρησιακά σχέδια, έχοντας τη δυνατότητα με εξορθολογισμένο τρόπο να απορροφήσει τα κοινοτικά χρήματα, αν είχαμε μια τέτοια διοίκηση, κυρία Πρόεδρε, τότε πραγματικά η κριτική μας στάση απέναντι στα όσα έγιναν από το 1994 έως το 2000, τότε θα είχε νόημα.
Επειδή, όμως, το εργαλείο μας, η Δημόσια Διοίκηση δεν μπορούσε, δεν είχε τεχνογνωσία και πολλές φορές από λόγους αδράνειας απέφευγε τα θέματα, γι' αυτό πραγματικά δεν μπορώ να καταλάβω τι ακριβώς συζητάμε σήμερα. Το έζησα και το έζησα από κοντά ως πρόεδρος επιτροπής παρακολούθησης, τι σημαίνει να συνεργάζεσαι με ανθρώπους οι οποίοι το μόνο που μπορούν να σου πουν είναι οι επιθυμίες τους, οι στόχοι τους, ότι θέλουν λόγου χάριν μια αποτελεσματικότερη Δημόσια Διοίκηση, ότι θέλουν λόγου χάριν ένα αποτελεσματικό εργαλείο ελέγχου στο πεδίο του ΙΚΑ.
Πέρα από τους στόχους, κυρία Πρόεδρε, δεν υπήρχε η δυνατότητα η Δημόσια Διοίκηση να αρθρώσει συγκεκριμένα αυτό που ήθελε. Και βάσει αυτού που ήθελε να καταρτιστούν τα προγράμματα, να εγκριθούν τα προγράμματα, να χρηματοδοτηθούν, να υλοποιηθούν. Αυτή η μεγάλη αδυναμία, η οποία εντοπιζόταν τόσο μέσα στις επιτροπές παρακολούθησης όσο και στις συνεργασίας της κεντρικής επιτροπής παρακολούθησης με τις επί μέρους ήταν εμφανής, ήταν εμφανέστατη και οδηγούσε πολλές φορές σε αδυναμίες και στην έλλειψη δυνατότητας να απορροφήσουμε όχι καταναλωτικά, αλλά με ένα τρόπο εξορθολογισμένο το Κοινοτικό Πλαίσιο Στήριξης.
'Εζησα αυτή τη βασανιστική πορεία για λίγο καιρό βέβαια, μα, μου δόθηκε η ευκαιρία να καταλάβω πόσο σημαντικό έργο εκπονήσαμε τα περασμένα χρόνια και πόσο σημαντικό είναι, κύριε Υπουργέ, που στο τέλος είσθε σε θέση να κάνετε αυτόν τον απολογισμό, να μας μιλήσετε σήμερα για ένα ποσοστό που η Αντιπολίτευση δεν αμφισβητεί και που αγγίζει το 100% του Β' Κοινοτικού Πλαισίου Στήριξης. Αυτό ήταν πολύ σημαντικό. 'Ηταν στιγμές που δεν πίστευα ότι θα φτάναμε εκεί. 'Ηταν στιγμές που βλέποντας προγράμματα και ανθρώπους αντιλαμβανόμουν με όσες δυνάμεις κατανόησης είχα πως αυτό δεν θα προχωρούσε και όμως προχώρησε. Και αυτήν την καλή κουβέντα πρέπει να την πούμε.
Τελειώντας το Β', έρχεται το μεγάλο Γ' Κοινοτικό Πλαίσιο Στήριξης και μας βρίσκει σε μια καλύτερη θέση, μας βρίσκει πιο έτοιμους γιατί διαθέτουμε πια τεχνογνωσία. Γνωρίζουμε με ποιο τρόπο δεν θα χάσουμε τα πρώτα χρόνια που είχαμε χάσει τότε το 1994 και μετά προσπαθώντας να καταλάβουμε τι ακριβώς θέλουμε και να διατάξουμε έτσι τη Δημόσια Διοίκηση ούτως ώστε να μπορέσει αυτή να προτείνει αποτελεσματικά. Διαθέτουμε αυτήν την τεχνογνωσία και πιστεύω πως αποτέλεσμα αυτής της καλής μας πια δυνατότητας είναι και αυτό το καινούριο που εμπεριέχεται στο Γ' Κοινοτικό Πλαίσιο Στήριξης στις σχετικές διαδικασίες που ο σχετικός κανονισμός προβλέπει και που σήμερα εμείς ενσωματώνουμε και εξειδικεύουμε με το παρόν σχέδιο νόμου. Το ότι δηλαδή δεν είμαστε πια μόνο σε θέση να προγραμματίζουμε και να προτείνουμε, αλλά είμαστε πια και αρμόδιοι να ελέγχουμε και την πορεία εφαρμογής. Αν καλά κατάλαβα και από τον Υπουργό και από τον εισηγητή της Πλειοψηφίας αυτό είναι το καινούριο. 'Ολο πια το πρόγραμμα ανήκει στην Ελλάδα να το καταρτίσει, να το χρηματοδοτήσει με τη επιτροπή πληρωμών και τελικώς να ελέγξει την πορεία της εφαρμογής του. Αυτό το καινούριο εγώ νομίζω, ότι πρώτον, μας δίνει μια παραπάνω ευθύνη που δεν είχαμε και δεύτερον έρχεται να επιβεβαιώσει ότι πήγαμε πολύ καλά τα προηγούμενα έξι χρόνια, κάτι που δεν αναγνωρίζεται μόνο από μας ως πλειοψηφία της Βουλής, μα και από την ίδια την Ευρωπαϊκή 'Ενωση.
'Ενα μόνο πράγμα θέλω να πω και εδώ θα σταματήσω ότι η τεχνογνωσία πια αυτή που διαθέτουμε, αναγνωρισμένη πια και από την Ευρωπαϊκή 'Ενωση, πρέπει να μας οδηγήσει σε ταχύτατες διαδικασίες, ούτως ώστε να μη χαθεί χρήσιμος χρόνος, να μη πιεστούμε μετά από κάποιο χρονικό διάστημα, διότι αν επίσης, έχω καταλάβει καλά, αυτήν τη στιγμή δεν έχουμε την πολυτέλεια της μεταφοράς χρημάτων από το ένα πρόγραμμα στο άλλο, από το ένα έργο στο άλλο. Δηλαδή, δεν θα είναι τελικά η χώρα ο τελικός δέκτης ούτως ή άλλως του ποσού αυτού που προβλέπεται για την περίοδο 2000-2006, αλλά χρήματα που δεν κατορθώνουμε με ορθολογικό τρόπο να απορροφούμε, θα φεύγουν πια από τη χώρα. Αυτό προσδίδει μια νέα ευθύνη, αυτό υποχρεώνει και την Κυβέρνηση και τη Δημόσια Διοίκηση να λειτουργήσουν καλύτερα μα, και αυξάνει τις υποχρεώσεις της Αντιπολίτευσης.
Δεν είναι δυνατόν τα αντιπολιτευτικά επιχειρήματα να εξαντλούνται πια σε μια γενική κριτική θεώρηση, αλλά πρέπει να αρθρώνονται επί του συγκεκριμένου, πρέπει η παρακολούθηση σε πολιτικό επίπεδο να γίνεται επί του συγκεκριμένου και η κριτική να αφορά τα συγκεκριμένα έργα και όχι γενικότητες. Αν στην πορεία αυτή εμφανιστούν και πάλι καθυστερήσεις και αδράνειες, που ακόμα φυσικά υπάρχουν στη Δημόσια Διοίκηση και υπάρχει καθυστέρηση στα έργα, είτε για λόγους -όπως η Αντιπολίτευση θα το βλέπειπολιτικών ευθυνών, αν κάτι τέτοιο αρνητικό στην πορεία εντοπίζεται θα πρέπει να λέγεται εδώ και όλοι μαζί να κοιτάμε αν τα σχετικά επιχειρήματα ευσταθούν ή όχι. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Ο κ. Λιάσκος έχει το λόγο.
ΑΝΑΣΤΑΣΙΟΣ ΛΙΑΣΚΟΣ: Κυρία Πρόεδρε, κύριοι συνάδελφοι, θα ήθελα να πω στον εισηγητή του ΠΑΣΟΚ ότι εδώ δεν γράφουμε εκθέσεις ιδεών. Συζητάμε επί της πραγματικότητας, την οποία πρόσφατα ο ίδιος ο Πρωθυπουργός περιέγραψε σ' αυτήν εδώ την Αίθουσα, λέγοντας επί λέξει "Αυτή είναι η Ελλάδα. Δεν την γνωρίζατε;". Είναι η Ελλάδα που δεν έχει πλοία, δεν έχει τρένα, δεν έχει αεροπλάνα, δεν έχει δρόμους κ.λπ.
Βέβαια εσείς ξαναπεριγράψατε σήμερα εδώ τις προεκλογικές σας ρεκλάμες με τα ταχύτατα τρένα, που τρέχουν σε καταπράσινα λιβάδια, παιδάκια που τρέχουν χαρούμενα, έργα που δεν έγιναν αλλά εγκαινιάστηκαν σε μακέτες κλπ.
Τελικά ποια είναι η πραγματικότητα; Αυτή του Πρωθυπουργού σας ή η δική σας; Ακούγοντας κανείς τον κύριο Υφυπουργό που δήλωσε ότι η Κυβέρνησή του διασφάλισε την ποιότητα στα δημόσια έργα, όταν βλέπουμε καθημερινά τα οδικά έργα που μόλις παραδίδονται να θυμίζουν βομβαρδισμένο τοπίο και γενικότερα την κακοτεχνία και προχειρότητα να βασιλεύει, θα του ερχόταν να γελάσει αν δεν επρόκειτο για τραγωδία.
Ρωτώ: Υπάρχει ή δεν υπάρχει έκθεση όπου περιγράφει μεγάλο ποσοστό κακοτεχνιών από την Ευρωπαϊκή 'Ενωση; Η εμπειρία του παρελθόντος δεν δείχνει ότι η Κυβέρνηση αντιμετώπισε σοβαρά το πρόβλημα διαχείρισης κοινοτικών πόρων. Πολλά από τα χρήματα που εδικαιούτο ο ελληνικός λαός, έμειναν στα ράφια της Κοινότητας. Οι κακοτεχνίες, οι καθυστερήσεις, ο πλημμελής έλεγχος είναι ως τώρα στην ημερήσια διάταξη.
Θεωρώ, λοιπόν, ότι με βάση τα παραπάνω το νομοσχέδιο είναι πρόχειρο και δεν αντιμετωπίζει τα προβλήματα της απορρόφησης και αξιοποίησης των κοινοτικών πόρων, καθώς βέβαια και του σχεδιασμού.
Οι επιτροπές και οι νέες αρχές δεν είναι δυνατό να ανατρέψουν τη χαμηλή αποδοτικότητα του δημόσιου τομέα. Αντίθετα ενισχύεται ο υπερσυγκεντρωτικός χαρακτήρας και η βασική επιτροπή παρακολούθησης με το νομοσχέδιο που καταθέτετε καθίσταται διακοσμητική, εφόσον σύμφωνα με την παράγραφο 4 του άρθρου 14, τίποτα δεν αποφασίζεται χωρίς τη σύμφωνη γνώμη του Υπουργού Εθνικής Οικονομίας.
Ο στόχος θα έπρεπε να είναι η απλοποίηση των διαδικασιών και ο καθορισμός των υπευθύνων με ταυτόχρονη καθιέρωση αυστηρού ελέγχου και τη δραστηριοποίηση και τη συνεργασία του ιδιωτικού τομέα με τη Δημόσια Διοίκηση.
Το παράδειγμα της περιόδου 1990-1993 με την κυβέρνηση της Νέας Δημοκρατίας κατά την άποψή μας δείχνει το δρόμο.
Επειδή την περίοδο εκείνη ήμουν νομάρχης, η υλοποίηση του Α' Κοινοτικού Πλαίσιου Στήριξης, παρά το γεγονός της έλλειψης εμπειρίας, που ειπώθηκε εδώ μέσα, έγινε με υπευθυνότητα και με τις διαδικασίες που δημιούργησαν τη μεγαλύτερη αποτελεσματικότητα και πρωτοφανή για τα ευρωπαϊκά δεδομένα απορροφητικότητα.
Τότε η κυβέρνηση δεν έπαιζε με τον προγραμματισμό και την υλοποίηση των έργων και η τύχη του καθενός μας κρινόταν από την αποδοτικότητα και την αποτελεσματικότητα υλοποίησης των έργων του Πλαισίου και βέβαια κρινόταν καθοριστικά και ουσιαστικά. Κάθε μήνα γινόταν σύσκεψη στο ΥΠΕΘΟ, όπου μέσω του κεντρικού υπολογιστή παρηκολουθείτο η πορεία όλων των έργων και οι επεμβάσεις σε τυχόν καθυστερήσεις ήταν άμεσες και δραστικές. Αλλά και ο καταμερισμός της ευθύνης σε όποιον δεν λειτουργούσε προς την κατεύθυνση της υλοποίησης και της απορρόφησης των κονδυλίων για έργα που αυτός ήταν υπεύθυνος. Πολλοί νομάρχες τότε, το είπα και το πρωί σε ένα συνάδελφο, στελέχη της κυβέρνησης, αλλά και περιφερειάρχες αντικαταστάθηκαν με γνώμονα την ελλιπή απόδοσή τους προκειμένου να αξιοποιηθούν μέχρι δραχμής τα κοινοτικά κονδύλια. Είναι λάθος και δεν θα ήθελα να πω εκ του πονηρού αυτό που ειπώθηκε από τον εισηγητή του ΠΑΣΟΚ, ότι η απορρόφηση με την κυβέρνηση της Νέας Δημοκρατίας έγινε σε βάρος της ποιότητας των έργων. Η άποψη αυτή κουρελιάστηκε με κατηγορηματικό τρόπο από την επίσημη έκθεση απολογισμού της Ευρωπαϊκής 'Ενωσης, όπου εξαίρεται η επιτυχία της ελληνικής κυβέρνησης της περιόδου 1990-1993 που όχι μόνο, όπως αναγράφεται, αξιοποίησε το σύνολο των πιστώσεων και μάλιστα με υπεραπορρόφηση, αλλά και με ταυτόχρονη επιτυχία στην ποιότητα των έργων. Αν, λοιπόν, η επιτυχία του ΠΑΣΟΚ για τις καθυστερήσεις είναι η δήθεν προσπάθεια για επιτυχία καλύτερης ποιότητας έργων, η πραγματικότητα δυστυχώς σας διαψεύδει.
Με το νομοσχέδιο που φέρνει η Κυβέρνηση, με τη θεσμοθέτηση τόσο περίπλοκων επιτροπών με διαφορετικές ευθύνες που δημιουργούν μόνο σύγχυση και δυσάρεστα αποτελέσματα στην ομαλή πορεία του Γ' Κοινοτικού Πλαισίου Στήριξης, αποδεικνύει ότι, παρά την παρέλευση ετών στην εξουσία δεν αντιλαμβάνεται ούτε τις ευθύνες της ούτε τις υποχρεώσεις της.
Ο τρόπος που χειρίστηκε το προηγούμενο Κοινοτικό Πλαίσιο Στήριξης, θα έπρεπε να την αφυπνίσει για να αξιοποιηθεί απόλυτα αυτή η τελευταία ευκαιρία, όπως πολλές φορές ειπώθηκε εδώ μέσα. Δεν χρειάζεται να αναφερθώ λεπτομερώς με το τι έγινε στο Β' Κοινοτικό Πλαίσιο Στήριξης. Τα είπε άλλωστε και ο συνάδελφος κ. Καλλιώρας. Θα είναι όμως εγκληματικό και απαράδεκτο αυτή η τελευταία μας δυνατότητα σαν χώρα για την περίοδο 2000-2006, που αφορά ενέργειες συνολικής δαπάνης 17,5 τρισεκατομμυρίων να ακολουθήσει την πορεία προηγουμένων πολιτικών του ΠΑΣΟΚ. Η αποφασιστική ανάπτυξη της χώρας και η οικονομική μας σύγκλιση, κύριοι συνάδελφοι, εξαρτώνται απόλυτα απ' αυτό το Κοινοτικό Πλαίσιο Στήριξης.
Αυτό που χρειάζεται επίσης να γίνει κατανοητό είναι ότι πρέπει να υλοποιήσουμε το Γ' Κοινοτικό Πλαίσιο με εξαιρετικά δυσμενείς συγκυρίες. Είναι γνωστό ότι οι νέοι κανονισμοί δεν επιτρέπουν μεταφορά χρημάτων στα επόμενα έτη. 'Ετσι, αν δεν αξιοποιηθούν στην προθεσμία τους, χάνονται, πηγαίνουν σε άλλη χώρα. 'Εχει ελέγξει η Κυβέρνηση το βαθμό ετοιμότητας υλοποίησης των προτεινομένων προς ένταξη έργων; Είναι ένα ερώτημα.
Επίσης, η υποχρεωτική μας δέσμευση, που έχουμε σαν χώρα μαζί με τις δεσμεύσεις του Γ' Κοινοτικού Πλαισίου να απορροφήσουμε τα αναπορρόφητα κονδύλια του Β' Κοινοτικού Πλαισίου Στήριξης, είναι στοιχείο πολύ σημαντικό. Με την υπάρχουσα νομοθεσία που έχει επιβληθεί από τα μεγάλα εργολαβικά συμφέροντα που εκτός των άλλων έχουν και τη δυνατότητα μη τήρησης των χρονικών δεσμεύσεων υλοποίησης των έργων και με την κοντόφθαλμη πολιτική θεώρησης όλων των Κοινοτικών Πλαισίων Στήριξης. Μέχρι τώρα ως μέσον εξυπηρέτησης ημετέρων, θα ξεπεράσετε τα παραπάνω εμπόδια; Πόσοι άραγε, έχετε αναρωτηθεί, εργολάβοι μεγάλων δημοσίων έργων με τέτοια ασυδοσία που παρατηρείται γύρω μας στην εκτέλεση αυτών των έργων, έχουν κηρυχθεί έκπτωτοι; Ειπώθηκε προηγουμένως από τον κ. Κωστόπουλο, πώς γίνονται αυτά. Διερωτηθήκατε πόσα έργα αμφιβόλου αξίας και σημασίας έχουν επιλεγεί για εξυπηρέτηση κομματικής σκοπιμότητας, πόσες επιδοτήσεις έγιναν σε μη βιώσιμες επιχειρήσεις, πόσα χρήματα χάθηκαν; Ακούστηκε το παράδειγμα των ΚΕΚ που είναι ταβέρνες ή αποθήκες. Κυρίες και κύριοι, είναι ανάγκη να γίνει μια πραγματική επανάσταση ανατροπής της μέχρι σήμερα κατεστημένης κυβερνητικής νοοτροπίας. Πρέπει να αντιληφθούμε ότι αυτή η τελευταία ευκαιρία δεν είναι υπόθεση του ΠΑΣΟΚ, αλλά όλων των Ελλήνων. Πρέπει να υπάρξει συνεργασία όλων των κομμάτων για την επιλογή του σωστού, ευέλικτου και αποτελεσματικού θεσμικού πλαισίου, που θα επιτρέπει την έγκαιρη αξιοποίηση των πόρων με διασφάλιση υλοποιήσης των έργων. Απαιτείται ένα άλλο νομοσχέδιο με συνεργασία των πολιτικών δυνάμεων, με στόχους τον καθορισμό συγκεκριμένων υπευθύνων, την απλοποίηση των διαδικασιών, τη δραστηριοποίηση του ιδιωτικού τομέα με κανόνες, την ενεργοποίηση των ικανών στελεχών της Δημόσιας Διοίκησης, τη συμμετοχή ουσιαστικά της Αυτοδιοίκησης πρώτου και δευτέρου βαθμού και την καθιέρωση αυστηρών ελέγχων κατά τη διάρκεια της πορείας της υλοποίησης με παράλληλη παροχή κινήτρων.
Η δημιουργία επιτροπών διάσπασης του παρακολουθούμενου έργου, ενώ αγνοείται η βασική επιτροπή παρακολούθησης, δεν είναι η λύση. Ενώ η υπερσυγκέντρωση σχεδιασμού διαχείρισης ελέγχου και παρακολούθησης στο ΥΠΕΘΟ διογκώνουν όλα αυτά σε κεντρικό επίπεδο, υποβαθμίζοντας τους περιφερειακούς φορείς. Η συνταγή είναι εκ των προτέρων αποτυχημένη, όπως έχει αποδείξει το πρόσφατο παρελθόν. Εάν προσθέσουμε τη χαμηλή συμμετοχή της χώρας μας, που ήδη αναφέρθηκε στο Ταμείο Συνοχής σε σχέση με τα άλλα ευρωπαϊκά κράτη, το μέλλον είναι δυσοίωνο.
Δυστυχώς το ΠΑΣΟΚ αποδεικνύει για μια ακόμα φορά -ακούσαμε άλλωστε και τον Υπουργό του- ότι είναι το κόμμα των μεγαλοστομιών και των υπέροχων φραστικών, φανταστικών περιγραφών, αλλά του ανύπαρκτου έργου. Σας ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Α' Αντιπρόεδρος της Βουλής κ. Κωνσταντίνος Γείτονας.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Κυρία Πρόεδρε, κυρίες και κύριοι συνάδελφοι, νομίζω ότι η συγκεκριμένη νομοθετική πρωτοβουλία της Κυβέρνησης, είναι από τις σημαντικότερες. Αυτό καθ' εαυτό πιστεύω ότι συνιστά μια συζήτηση υψηλού επιπέδου και όχι στείρες αντιπαραθέσεις ή συζήτηση σκοπιμοτήτων. Γιατί το συζητούμενο νομοσχέδιο έρχεται να δημιουργήσει προϋποθέσεις, που εξασφαλίζουν την ποιότητα των παρεμβάσεων, σε συνδυασμό με την αποτελεσματικότητα, έτσι ώστε η χώρα πραγματικά να αξιοποιήσει πλήρως τη μεγαλύτερη αναπτυξιακή ευκαιρία και πρόκληση στη μεταπολεμική της ιστορία.
Διατίθενται 17,5 τρισεκατομμύρια δραχμές για την ανάπτυξη και τον εκσυγχρονισμό της χώρας μας, για την περίοδο 2000-2006. Είναι σημαντικό ποσό και είναι σημαντικές οι δράσεις, όπως έχουν σχεδιαστεί και ως και οι στόχοι και οι επιδιώξεις. Αλλά επειδή άκουσα κριτική από την πλευρά της Αντιπολίτευσης, ιδιαίτερα της Νέας Δημοκρατίας, άκουσα προ ολίγον και τον Κοινοβουλευτικό της Εκπρόσωπο, θα ήθελα να πω ότι αυτά τα λεφτά δεν ήλθαν από μόνα τους. Και αυτό τουλάχιστον ας το αναγνωρίσουμε στην Κυβέρνηση. Είναι προϊόν ενός επεξεργασμένου σχεδίου, μιας φοβερής προετοιμασίας, αλλά και μιας σκληρής διαπραγμάτευσης. Και το λέω αυτό για να σας θυμίσω ότι κάποτε, όταν γινόταν η συζήτηση τότε στην Ευρωπαϊκή 'Ενωση, πάλι ως Κασσάνδρες λέγατε, κύριοι συνάδελφοι της Νέας Δημοκρατίας, ότι θα πάρουμε πολύ λιγότερα. 'Ομως, τα κονδύλια είναι 80% παραπάνω από εκείνα του Β' Κοινοτικού Πλαισίου Στήριξης.
(Θόρυβος από την πτέρυγα της Νέας Δημοκρατίας) Λέγετε τώρα πάλι ό,τι θέλετε, έχετε πει και άλλοτε πολλά, αλλά, ευτυχώς, καταγράφονται και έρχεται ο χρόνος και σας διαψεύδει.
Η πλήρης απορρόφηση των πόρων και η συνετή διαχείρισή τους, με άλλα λόγια αυτό που λέμε διαφάνεια και αποτελεσματικότητα, είναι "εκ των ουκ άνευ" για να επιτύχουμε το βασικό στόχο, τη βασική επιδίωξη. 'Ενα δίδυμο στόχο, εάν θέλετε, για την οικονομία και την κοινωνία, ή να το πω αλλιώς αυτό που και σεις συνέχεια λέτε, το στόχο της πραγματικής σύγκλισης. Αλλά αυτό επιβάλλει αμέσως ότι θα πρέπει να προχωρήσουμε σε θεσμικές παρεμβάσεις και στα τρία επίπεδα και στη διαχείριση και στην παρακολούθηση και στον έλεγχο.
Για να δούμε τώρα ποια είναι τα νέα δεδομένα, για να δούμε πώς πρέπει να κινηθούμε και να κρίνουμε αν κινείται σωστά η Κυβέρνηση.
Δύο είναι τα νέα δεδομένα σε σχέση με τα προηγούμενα Κοινοτικά Πλαίσια Στήριξης. Πρώτον, είναι η εμπειρία που αποκτήθηκε και πρέπει να αξιοποιηθεί. Και επειδή ακούω συνέχεια κριτική για το Β' Κοινοτικό Πλαίσιο Στήριξης, μην ξεχνάτε ότι το Β' Κοινοτικό Πλαίσιο Στήριξης προετοιμάστηκε από εσάς, κύριοι της Ν.Δ., με χαρακτηριστικό τη χαμηλή ωρίμανση των έργων. Και ακόμα, ακούμπησε στην εμπειρία του Α' Κοινοτικού Πλαίσιου Στήριξης. 'Ακουσα προηγουμένως τον εκλεκτό συνάδελφο της Ν.Δ. να το εκθειάζει αλλά δεν γνωρίζει, ότι εμείς γνωρίζουμε καλύτερα... 
ΑΡΙΣΤΟΤΕΛΗΣ ΠΑΥΛΙΔΗΣ: Δεν τα λέτε καλά.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Παρακαλώ να μην με διακόπτετε, κύριε Παυλίδη. Εγώ δεν διέκοψα κανέναν είτε από το Προεδρείο είτε από τα έδρανα. Σας άκουσα όλους με προσοχή. Να μην σας πειράζει η αληθεια. Είναι λοιπόν παράδειγμα προς αποφυγήν κατά κοινή παρδοχή το Α' Κοινοτικό Πλαίσιο Στήριξης και ως προς την επίτευξη των στόχων και ως προς τη διαχείριση.
Το Β' Κοινοτικό Πλαίσιο Στήριξης λόγω της μη έγκαιρης προετοιμασίας των έργων και δράσεων -χαμηλή ωρίμανση- των αδυναμιών στους θεσμούς και στις δομές, αλλά και αντικειμενικά λόγω της πολυπλοκότητας καινούριων συνθέτων δράσεων που μπήκαν για πρώτη φορά στο Β' Κοινοτικό Πλαίσιο Στήριξης, πραγματικά είχε προβλήματα και χρειάστηκε μία υπερπροσπάθεια, αλλά και παρεμβάσεις "καθ'οδόν" για να πετύχει. Και πέτυχε. Δεν χάθηκε ούτε ένα ECU. Ανατρέξτε στο τι έχετε πει κατά καιρούς εδώ, κύριοι της Ν.Δ....
Το θέμα της εμπειρίας, λοιπόν, πρέπει να το αξιοποιήσουμε για να κινηθούμε σωστά στο μέλλον. Δεν είναι όμως μόνο το θέμα της αξιοποίησης της εμπειρίας που πρέπει να ληφθεί υπ' όψη ως νέο δεδομένο. Είναι το νέο θεσμικό πλαίσιο και περιβάλλον σε σχέση με τα διαρθρωτικά ταμεία στην Ευρωπαϊκή 'Ενωση. Είναι οι νέοι όροι, εάν θέλετε, για την έγκριση του Γ' Κοινοτικού Πλαισίου Στήριξης.
Επειδή αναφέρθηκε σ' αυτό ο Κοινοβουλευτικός Εκπρόσωπος της Νέας Δημοκρατίας, δεν είμαστε εμείς το κακό παράδειγμα και η αφορμή για την αλλαγή των κανονισμών. Ακριβώς και η ίδια η Ευρωπαϊκή 'Ενωση απέκτησε εμπειρίες από όλες τις χώρες για τη δική τους λειτουργία, έβαλε με τους νέους κανονισμούς νέους όρους, σημαντικά αυξημένες απαιτήσεις για τα κράτη-μέλη και ουσιαστικά περιορίστηκε η Ευρωπαϊκή 'Ενωση στις ελεγκτικές διαδικασίες. Και σωστά κατά τη γνώμη μου, γιατί στο Β' Κοινοτικό Πλαίσιο Στήριξης έκανε παρεμβολές -όσοι το δουλέψαμε το είδαμε- οι οποίες δημιουργούσαν προβλήματα στη διαχείριση και στην υλοποίηση. Επίσης τα θέματα κατάργησης της προχρηματοδότησης, το ν+2 που αναφέρθηκε, επέβαλαν την ανάγκη καινοτομικών, θεσμικών και διοικητικών παρεμβάσεων από πλευράς πολιτείας.
Εγώ θέλω να επισημάνω στον κύριο Υπουργό και από την εμπειρία μου ότι ορθά δίνει το βάρος η Κυβέρνηση στο νέο σύστημα και πλαίσιο διαχείρισης, ελέγχου και παρακολούθησης για τα έργα, αλλά θα πρέπει οπωσδήποτε να ρίξετε και το βάρος στην υψηλή ωρίμανση έργων και δράσεων γιατί έχετε συγκεκριμένα χρονικά περιθώρια στις απορροφήσεις. Τα λέω αυτά γιατί ως προς τους στόχους και τις επιδιώξεις του προγράμματος δεν μπορεί να έχει κανείς αντίρρηση. Είναι κοινός τόπος. Δεν μπορεί να έχει κανένας αντίρρηση ότι τομείς, όπως η αντιμετώπιση της ανεργίας, οι ίσες ευκαιρίες στην αγορά, η εκπαίδευση, η κατάρτιση, η κοινωνία της πληροφορίας, η ανταγωνιστικότητα, ιδιαίτερα στις μικρομεσαίες επιχειρήσεις, η ανάπτυξη της υπαίθρου και η άρση των περιφερειακών ανισοτήτων και η ποιότητα ζωής, ιδιαίτερα σε θέματα πολιτισμού, υγείας, πρόνοιας και περιβάλλοντος κλπ. είναι πράγματι πρώτες προτεραιότητες στο Γ' Κοινοτικό Πλαίσιο Στήριξης. 'Αρα η συζήτηση θα πρέπει να γίνει πάνω σ' αυτά τα ζητήματα εφαρμογής και πολύ σωστά η Κυβέρνηση έδωσε σε αυτά την έμφαση.
Το παρόν σχέδιο νόμου, το οποίο απορρίπτεται από την αντιπολίτευση, επιχειρεί να διαμορφώσει ένα σύγχρονο πλαίσιο με βάση και τα προβλήματα που εμφανίστηκαν κατά την εφαρμογή του Α' και Β' Κοινοτικού Πλαίσιου Στήριξης και να θεσμοθετήσει αρχές διαχείρισης, παρακολούθησης και ελέγχου με διακριτούς ρόλους και αρμοδιότητες. Αυτό απορρέει και από τους κανονισμούς της ΕΕ, άρα είναι μία τυπική προσαρμογή και ουσιαστικά δημιουργεί προϋποθέσεις για να έχουμε αποτελεσματικότητα σε συνδυασμό με τη διαφάνεια.
Σε αυτό δεν μπορεί να έχετε αντίρρηση, κύριοι συνάδελφοι της Αντιπολίτευσης, και δεν αντιλαμβάνομαι γιατί καταψηφίζετε το νομοσχέδιο. 'Ακουσα από τη μία μεριά κριτική ότι καθυστερούμε και από την άλλη πρόταση να αποσυρθεί το νομοσχέδιο και να έλθει ένα άλλο πάνω στο οποίο να γίνει διάλογος. Διαλέξτε τι επιτέλους θα προτιμούσατε. Εγώ πιστεύω ότι η άρνησή σας αυτή δεν δικαιολογείται.
'Εχετε επιφυλάξεις, έχετε αντιρρήσεις, έχετε ενστάσεις. Σωστά δεν θα μπορούσε μέσα από μία παραγωγική συζήτηση όλα αυτά να μετατραπούν θετικά σε συγκεκριμένες προτάσεις βελτίωσης των διατάξεων ή και πολύ περισσότερο στη συνέχεια των αποφάσεων; Αυτή θα ήταν μία υπεύθυνη στάση. 'Ακουσα προηγουμένως συνάδελφο Βουλευτή να λέει ότι το Γ' ΚΠΣ δεν είναι υπόθεση δική μας, του ΠΑΣΟΚ. Ασφαλώς δεν είναι υπόθεση μόνο αυτής της Κυβέρνησης. Είναι υπόθεση όλης της κοινωνίας, όλου του πολιτικού κόσμου. Είναι εθνική υπόθεση.
Εάν αισθάνεσθε πράγματι αυτήν την ευθύνη, κακώς καταψηφίζετε το νομοσχέδιο, κατά την άποψή μου. Θα έπρεπε με συγκεκριμένες προτάσεις σας να συμβάλετε σε μία θετική κατεύθυνση για να υπάρξουν βελτιώσεις. Υπάρχουν πράγματι ζητήματα που προκύπτουν απ' αυτό το νομοσχέδιο. Εγώ θέλω να βάλω ορισμένα ερωτηματικά, να θέσω ορισμένους προβληματισμούς για να διευκολύνω να ακουστούν προτάσεις στη συνέχεια της συζήτησης.
Πρώτον, ο πολυεπίπεδος αυτός μηχανισμός ελέγχου, που δημιουργούμε. Από τη μια μεριά σίγουρα εξασφαλίζει πλήρη διαφάνεια και παρέχει εγγυήσεις. Πώς όμως θα αποφύγουμε να μην αποτελέσει τροχοπέδη στην πορεία και να δημιουργήσει εμπλοκές λόγω επικάλυψης και διασταύρωσης αρμοδιοτήτων; Και για να γίνω πιο σαφής. 'Εχουμε τρία επίπεδα ελέγχου. Ερωτώ για να προβληματιστούμε. Εάν το αποτέλεσμα των ελέγχων στα διάφορα επίπεδα είναι διαφορετικό, ποιος είναι εκείνος που θα κρίνει τελικά; 'Ενα ερώτημα που θέλει απάντηση.
Δεύτερο θέμα που θα μπορούσαμε να συζητήσουμε: Οι αρμοδιότητες στα διάφορα επίπεδα διαχείρισης, με τις ειδικές υπηρεσίες και τις αρχές διαχείρισης είναι γενικά οριοθετημένες. Μήπως πρέπει να δούμε πιο επισταμένα την οριοθέτηση ώστε να μην έχουμε συγχύσεις; Και αν όχι στις διατάξεις, κύριε Υπουργέ, τουλάχιστον στις αποφάσεις που θα εκδοθούν; Τρίτο ερώτημα: Ακούστηκε ότι γίνεται υπερσυγκέντρωση αρμοδιοτήτων στο ΥΠΕΘΟ. Ως ένα σημείο σωστά, γιατί ένας πρέπει να υπάρχει στην κορυφή κάθε πυραμίδας...
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του Α' Αντιπροέδρου της Βουλής κ. Γείτονα) Θα τελειώσω, κυρία Πρόεδρε, έχω ακόμη λίγο χρόνο.
Να δούμε όμως τη συγκέντρωση αρμοδιοτήτων στο ΥΠΕΘΟ και από την άλλη πλευρά. Συμβιβάζεται με τη δυνατότητα ανταπόκρισης των μέχρι σήμερα δομών του ΥΠΕΘΟ ή θα έχουμε εδώ προβλήματα; Και επιπλέον επειδή θα υπάρχουν και τα καθ' ύλην αρμόδια Υπουργεία για τη διαχείριση των προγραμμάτων μήπως θα έχουμε συγκρούσεις και τριβές από τις επικαλύψεις των αρμοδιοτήτων των οργάνων Δημόσιας Διοίκησης στα υπουργεία; Τέταρτο ερώτημα: Πάμε να αντιμετωπίσουμε τις αδυναμίες της Δημόσιας Διοίκησης. Πολύ σωστά. Σ' αυτήν την προσπάθεια θα έπρεπε να βρούμε τρόπους για να ανεβάσουμε συνολικά ποιοτικά τη Δημόσια Διοίκηση. Πώς θα αποφύγουμε μέσα από τις ειδικές υπηρεσίες, τις αρχές, τη δημιουργία τυχόν Δημόσιας Διοίκησης δύο ταχυτήτων κάτι που μπορεί να βρούμε εμπόδιο μπροστά μας; Πέμπτο ερώτημα: Δεν πρέπει να έχουμε, κύριε Υπουργέ, ρεαλιστικά ... (Στο σημείο αυτό κτυπάει το κουδούνι λήξεως του χρόνου ομιλίας του Α' Αντιπροέδρου της Βουλής κ. Γείτονα) Θέλω ανοχή, κυρία Πρόεδρε, ενός λεπτού.
Δεν πρέπει να έχουμε τελικά, κύριε Υπουργέ, συγκεκριμένα ρεαλιστικά χρονοδιαγράμματα για να υλοποιηθούν όλες αυτές οι νέες υπηρεσίες, οι αρχές, μέσα από τις υπουργικές αποφάσεις για να μην καθυστερήσουμε; Το παράδειγμα της ΜΟΔ είναι αρνητικό, διότι συνεστήθη μεν η ΜΟΔ στα πλαίσια του Β' Κοινοτικού Πλαίσιου Στήριξης, αλλά άργησε ουσιαστικά στην πράξη να συγκροτηθεί και να λειτουργήσει. Κι έτσι πολύ λίγες υπηρεσίες προσέφερε. 'Αρα εδώ απαιτείται ένα χρονοδιάγραμμα αυστηρό και πρέπει να το μελετήσετε.
Και έκτον: Είναι πραγματικά επαρκές το όλο πλαίσιο; Επειδή υπάρχει συνεργασία, συνέργια του ιδιωτικού με το δημόσιο τομέα σε προγράμματα είναι επαρκές το πλαίσιο αυτής της συνεργασίας δημόσιου και ιδιωτικού τομέα; Μήπως και εδώ θα χρειαστούμε ορισμένες συμπληρώσεις και βελτιώσεις; Τα λέω αυτά για να αποδείξω ότι υπάρχει έδαφος για μια γόνιμη και παραγωγική συζήτηση. Και τα λέω και προς τον Υπουργό για να τα λάβει υπόψη του και κατά τη συζήτηση επί των άρθρων μαζί με άλλες προτάσεις που θα ακουσθούν να προχωρήσει σε βελτιώσεις. 'Η αν δεν μπορούν να γίνουν βελτιώσεις των άρθρων τουλάχιστον να ληφθούν υπ' όψη για τη σωστή προετοιμασία και διαμόρφωση των αποφάσεων. Διότι οι αποφάσεις, το πλήθος των αποφάσεων που προβλέπονται, θα είναι πράγματι ουσιαστικές και καθοριστικές για την ομαλή πορεία του προγράμματος.
Τελειώνοντας θέλω να πω, κυρίες και κύριοι συνάδελφοι -και σας ομιλώ μετά λόγου γνώσεως, διότι έτυχε να είμαι και σε υπεύθυνο πόστο, είχα το αξίωμα του Αναπληρωτή Υπουργού Δημοσίων 'Εργων την εποχή που εγκρίθηκε το Β' Κοινοτικό Πλαίσιο Στήριξης αλλά και στη συνέχεια είχα την ευκαιρία ως Υπουργός σε διάφορα Υπουργεία να ασχοληθώ από τη σκοπιά των φορέων υλοποιήσης του προγράμματος- ότι το Κοινοτικό Πλαίσιο Στήριξης είναι μια εθνική υπόθεση και όλοι έχουμε χρέος να το δούμε έτσι. Να στηρίξουμε με εποικοδομητικές προτάσεις την προσπάθεια. Κανένας δεν έχει δικαίωμα να είναι αρνητικός, να είναι απαθής ή να παριστάνει τον Πόντιο Πιλάτο. Και όλοι μαζί και η κοινωνία και η Βουλή θα πρέπει να στηρίξουμε το μεγάλο εγχείρημα. Και ιδιαίτερα η Βουλή -και το προτείνω αυτό- μέσα από τις προβλεπόμενες διαδικασίες του κοινοβουλευτικού ελέγχου θα πρέπει να καθιερώσει τακτικές ενημερωτικές συζητήσεις -πέρα από τον κοινοβουλευτικό έλεγχο- για την πορεία του προγράμματος. 'Ετσι πραγματικά θα δείξουμε στον ελληνικό λαό ότι ανταποκρινόμαστε όλοι στις ευθύνες μας.
Ευχαριστώ.
ΠΡΟΕΔΡΕΥΟΥΣΑ (Αννα Μπενάκη Ψαρούδα): Το λόγο έχει ο κ. Ιωάννης Βαθειάς.
ΙΩΑΝΝΗΣ ΒΑΘΕΙΑΣ: Κυρίες και κύριοι συνάδελφοι, η συζήτηση στην Εθνική Αντιπροσωπεία για το Γ' Κοινοτικό Πλαίσιο Στήριξης, όσον αφορά στο νομοσχέδιο που έχει έρθει για ψήφιση, έχει και στοιχεία και πολιτικής κριτικής της πορείας υλοποίησης και των προηγούμενων Κοινοτικών Πλαισίων Στήριξης.
'Αρα το πρώτο ζήτημα που μπαίνει εδώ στην Εθνική Αντιπροσωπεία είναι η σύγκριση του Α' Κοινοτικού Πλαισίου Στήριξης και του Β' Κοινοτικού Πλαισίου Στήριξης. Είναι βέβαιο ότι το Β' Κοινοτικό Πλαίσιο Στήριξης ήταν και ποσοτικά και ποιοτικά πιο άρτιο από το Α' Κοινοτικό Πλαίσιο Στήριξης. Αυτά τα στοιχεία είναι αδιαμφισβήτητα και ο καθένας με αντικειμενικό τρόπο μπορεί να τα προσεγγίσει.
Το δεύτερο στοιχείο είναι η διαπραγμάτευση της ελληνικής Κυβέρνησης, της Κυβέρνησης του ΠΑ.ΣΟ.Κ, όσον αφορά στα 17,5 τρισεκατομμύρια που έρχονται στην Ελλάδα. Εδώ πραγματικά τα 17,5 τρισεκατομμύρια είναι μια μεγάλη επιτυχία, η οποία έχει καταγραφεί όχι μόνο από την Εθνική Αντιπροσωπεία, αλλά και γενικότερα στο ευρωπαϊκό επίπεδο.
Το τρίτο στοιχείο είναι, πού διατείθενται οι πόροι και πού προσανατολίζεται το Γ' Κοινοτικό Πλαίσιο Στήριξης. Το ζήτημα είναι πολιτικό και το πολιτικό αυτό ζήτημα το έλυσε η δέσμευση και η κατεύθυνση του Πρωθυπουργού ότι το 80% του Γ' Κοινοτικού Πλαίσιου Στήριξης θα πάει στην περιφέρεια για την ισόρροπη ανάπτυξη της Ελλάδος. Αυτό είναι αδιαμφισβήτητο στοιχείο για να μπορούμε να προσεγγίσουμε και να μπορέσουμε να κουβεντιάσουμε στη σημερινή διαδικασία.
Το τέταρτο στοιχείο είναι η ωρίμανση και η επιλεξιμότητα των έργων τα οποία θα μπουν στη διαδικασία του Γ' Κοινοτικού Πλαισίου Στήριξης. Αυτό το ζήτημα που είναι κορυφαίο, έχει προγραμματιστεί και έχει διαμορφωθεί, είναι μπροστά μας, είναι στη διαδικασία που εξελίσσεται, διότι στο πέμπτο και σημαντικότερο στοιχείο, κατά την εκτίμησή μου, το Γ' Κοινοτικό Πλαίσιο Στήριξης δεν ολοκληρώνεται σε μία τετραετία. Ολοκληρώνεται σε μία εξαετία, που έχει εθνικά χαρακτηριστικά, έχει χαρακτηριστικά που προσδιορίζουν την Ελλάδα της επόμενης δεκαετίας. Και φυσικά το Γ' Κοινοτικό Πλαίσιο μαζί με τους εθνικούς πόρους, με τον προγραμματισμό ο οποίος έχει υπάρξει, διαμορφώνει την Ελλάδα του 2010. Αυτήν την Ελλάδα θα προγραμματίσουμε.
Στη σημερινή συζήτηση όμως, υπάρχει το νομοσχέδιο, το οποίο είναι νομοσχέδιο με τεχνικά χαρακτηριστικά. Είναι νομοσχέδιο που προσδιορίζει τις ελεγκτικές αρχές και τη διαφάνεια των διαδικασιών. 'Αρα είναι σημαντικό, όμως είναι στην κατεύθυνση που έχει προσδιορίσει η Ευρωπαϊκή 'Ενωση όσον αφορά στα νέα δεδομένα, κάτω από την εμπειρία που είχε διαμορφωθεί σε σχέση με το πώς αξιοποιήθηκαν και από το Ταμείο Συνοχής και από το πλαίσιο στήριξης στις άλλες ευρωπαϊκές χώρες, αλλά και στην Ελλάδα και πάνω σε μια τέτοια διαδικασία διαμορφώθηκε το παρόν νομοσχέδιο.
Εάν θέλουμε σήμερα στην Αίθουσα του Κοινοβουλίου να είμαστε πραγματικά αξιόπιστοι, πρέπει και επί της αρχής και επί των άρθρων να δώσουμε τις δικές μας προτάσεις, όσον αφορά και στις διαχειριστικές αρχές και στο τι έχει γίνει μέχρι σήμερα και στο τι πρέπει να γίνει σε αυτήν τη διαδικασία.
'Ομως, αντί να γίνει αυτό από την πλευρά της Αντιπολίτευσης, μπήκαν ζητήματα συγκρίσεων, μπήκαν θέματα ισοπεδωτικών λογικών και φυσικά αναγκάζεται ο κάθε ομιλητής και να κάνει προσαρμογές στην ομιλία του για το παρελθόν και να θυμίζει.
Ο Κοινοβουλευτικός Εκπρόσωπος της Νέας Δημοκρατίας κ. Κωστόπουλος -προσέρχεται συμπτωματικά αυτήν τη στιγμή στην Αίθουσα- έθεσε θέμα ποιότητας έργων ή οτιδήποτε άλλο. Εγώ ως νέος στην ηλικία το 1980 θυμάμαι, κύριε Κωστόπουλε, ότι κατέρρευσε η γέφυρα του Σταυρού. Θυμάμαι ότι κατέρρευσε η γέφυρα της Χαμοστέρνας.
Τώρα, αν αρχίσουμε να θυμόμαστε, ξέρουμε πολύ καλά τι έχει γίνει. Σας θυμίζω, λοιπόν, αυτά που έγιναν επι των ημερών σας. Και δεν σας θυμίζω κάποια που έγιναν στο Α Κοινοτικό Πλαίσιο Στήριξης.
Φυσικά πρέπει να επισημάνω αντιφάσεις και αντιθέσεις σε αυτήν την Αίθουσα. Από τη μια πρέπει να αποκεντρώσουμε τους θεσμούς και από την άλλη ένας αγορητής μας έλεγε στο Υπουργείο Εθνικής Οικονομίας γινόντουσαν συσκέψεις παρακολούθησης. Είναι σαφής η αντίθεση. Και από την άλλη είπατε ότι η ροή που υπάρχει στη φυσιολογική ροή του Γ' Κοινοτικού Πλαισίου Στήριξης, θα ανατραπεί από το παρόν νομοσχέδιο το οποίο έχει δυσλειτουργίες επιτροπές και ανεξάρτητες διοικητικές αρχές. Από τη μια εγκαλούμεθα σε αυτήν την Αίθουσα για να δημιουργήσουμε ανεξάρτητες διοικητικές αρχές και από την άλλη μεριά το ξεχνάμε και βάζουμε άλλες διαδικασίες.
Πιστεύω ότι όλα αυτά γίνονται με μια συνολικότερη λογική που έχει μια καταστροφολογία ή μια ανησυχία, μήπως στην πορεία η χώρα μας πάει καλά και αποστερηθούμε επιχειρημάτων. Και αυτό διότι το μόνο επιχείρημα της Αντιπολίτευσης είναι το να λέει, πως όποιο έργο γίνεται στην Ελλάδα γίνεται για μίζες, διότι φοβόμαστε τις συγκρίσεις. Φοβόμαστε ότι η Ελλάδα την οποία διαμορφώνει σήμερα η Κυβέρνηση του ΠΑΣΟΚ για τα επόμενα χρόνια θα είναι μια σημαντική ευρωπαϊκή χώρα, διότι διαμορφώνουμε την πραγματική σύγκλιση της χώρας σε σχέση με τις άλλες οικονομίες των ευρωπαϊκών χωρών. Το Γ' Κοινοτικό Πλαίσιο Στήριξης συνδέει και συμπληρώνει την πορεία της ελληνικής οικονομίας που τη χαρακτηρίζουν υψηλοί ρυθμοί ανάπτυξης 4% και 5%. Φυσικά δεν μιλάμε για τα μεγάλα έργα. Εδώ πάρα πολλοί συνάδελφοι εντόπισαν το Γ' Κοινοτικο Πλαίσιο Στήριξης στη διαδικασία των έργων υποδομής. Δεν είναι μόνο αυτά. Το Γ' Κοινοτικό Πλαίσιο Στήριξης ουσιαστικά κατευθύνεται και στις μικρομεσαίες επιχειρήσεις, στον τουρισμό, στις γεωργικές εκμεταλλεύσεις, οπουδήποτε δημιουργεί όρους ανάπτυξης για την Ελλάδα. Θα δημιουργήσουμε σημαντική ανταγωνιστικότητα της ελληνικής οικονομίας. Κανένας σε αυτήν την Αίθουσα δεν διαφώνησε για το ποσοστό που κατευθύνεται στην περιφέρεια, στις νομαρχίες, στους δήμους. 'Αρα, κανένας δεν πρέπει να διαμορφώνει τέτοιου είδους επιχειρήματα.
Και θα σας έλεγα να πάτε στο άρθρο 14, γιατί κάποιοι είπαν ότι απουσιάζουν οι φορείς. Στο άρθρο αυτό θα δείτε πόσοι εκπρόσωποι, πέρα από τους κυβερνητικούς φορείς, θα βρεθούν στη διαδικασία του Γ' Κοινοτικού Πλαίσιου Στήριξης που είναι ένα εθνικό θέμα. Η εμπειρία του Υπουργείου Εθνικής Οικονομίας εγγυάται ότι και η διαχείριση και η διαφάνεια και η αξιοποίηση θα σηματοδοτήσουν τη μεγάλη πορεία της Ελλάδας, που θα προσεγγίσει το επίπεδο των ευρωπαϊκών χωρών.
Αν θέλετε να συμμετάσχετε σε αυτήν τη διαδικασία, η πρόκληση υπάρχει. Αποδεχθείτε την και δώστε με την παρουσία σας και τα επιχειρήματά σας την απόδειξη ότι αξίζει αυτός ο διάλογος και αυτή η πολιτική. Περιμένουμε να δεχθείτε αυτήν την πρόκληση.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Παυλόπουλος έχει το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, ακούγοντας και τον Υπουργό και τον εισηγητή και τον Κοινοβουλευτικό Εκπρόσωπο, αλλά και τους συναδέλφους του ΠΑ.ΣΟ.Κ. που μίλησαν ως τώρα, επιβεβαίωσα δύο πράγματα σχετικά με την τακτική των κυβερνήσεων του ΠΑ.ΣΟ.Κ. και ιδίως των κυβερνήσεων Σημίτη.
Πρώτα απ'όλα επιχειρούν να καλλιεργήσουν αυτό που λέμε "επιλεκτική μνήμη". Απ'ό,τι συμβαίνει σ'αυτόν τον Τόπο, προσπαθούν να κρατήσουν εκείνο που τους εξυπηρετεί.
Το δεύτερο, είναι αυτός ο παραμορφωτικός καθρέπτης της πραγματικότητας, ο οποίος κάθε φορά μπαίνει σε ενέργεια για να διαστρεβλωθεί η κοινή αλήθεια και να δοθεί μια άλλη εικόνα από εκείνη που όλοι βλέπουν.
Τα λέω αυτά, γιατί δεν είχα σκοπό να μιλήσω καν για το Α' και το Β' Κοινοτικό Πλαίσιο Στήριξης. Είχα σκοπό να ασχοληθώ μόνο με το συγκεκριμένο νομοσχέδιο.
Θα μου επιτρέψετε, όμως, να πω πόση αναλήθεια κρύβουν οι ισχυρισμοί που προβλήθηκαν από το Πασόκ για το Α' Κοινοτικό Πλαίσιο Στήριξης.
Θυμίζω ότι το Α' Κοινοτικό Πλαίσιο Στήριξης ήταν η πρώτη μεγάλη εμπειρία στην Ελλάδα για Κοινοτικό Πλαίσιο Στήριξης, από μια κυβέρνηση μάλιστα που εξαιτίας ενός φαύλου νόμου ο οποίος, που το 47% το έκανε περίπου εκατόν πενήντα έναν Βουλευτές, κλήθηκε τότε να αντιμετωπίσει την πρώτη μεγάλη αυτή εμπειρία. Αυτή η Κυβέρνηση το 1993 είχε καταφέρει να έχει απορροφητικότητα 93%. Το υπόλοιπο 7% ήταν απλώς και μόνο προϊόν της δυνατότητας η οποία υπήρχε να μετατεθεί η απορρόφηση για δύο χρόνια, όπως προέβλεπε η κοινοτική συμφωνία. Δηλαδή είχε πλήρη απορροφητικότητα, και πλήρη επίτευξη των στόχων. Και αυτό όχι με ισχυρισμούς της Κυβέρνησης της Νέας Δημοκρατίας της εποχής εκείνης, αλλά με πιστοποιητικά της ίδιας της Ευρωπαϊκής 'Ενωσης.
Αντ' αυτού, τι είναι εκείνο το οποίο εμφανίστηκε στο Β' Κοινοτικό Πλαίσιο Στήριξης; Είναι γνωστή ποια ήταν η απορροφητικότητα σε βασικά σημεία, που αφορούν παραδείγματος χάριν την παιδεία, την υγεία και άλλα. Το γεγονός ότι υπήρξε μεγαλύτερη απορροφητικότητα τα τελευταία χρόνια, ξέρετε πού οφείλεται; Οφείλεται στο γεγονός ότι υπήρξε ανοχή εκ μέρους της Ευρωπαϊκής 'Ενωσης, υπήρξε η δυνατότητα να εκμεταλλευτούμε κάποιες χρονικές δυνατότητες που μας έδινε και δυστυχώς έγιναν και απ' ευθείας αναθέσεις.
Ξέρετε, κύριε Υπουργέ, θα μου επιτρέψετε να σας πω ότι νομικά απ'ευθείας αναθέσεις είναι εκείνες -τις οποίες φαίνεται ότι ξεχνάτε- οι οποίες γίνονται για το αρχικό έργο και στη συνέχεια γίνονται απ'ευθείας αναθέσεις συνεχώς για τα συμπληρωματικά κομμάτια στον ίδιο εργολάβο. Μήπως θέλετε να σας θυμίσω πως έγινε το Εφετείο Αθηνών, για να σας φέρω ένα παράδειγμα; Δεν το κοιτάτε λίγο; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είναι στο Κοινοτικό Πλαίσιο Στήριξης, κύριε συνάδελφε; 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Παρακαλώ! Θέλετε να σας απαντήσει ο κύριος Υφυπουργός, κύριε Παυλόπουλε; 
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, δεν θέλω να μου απαντήσει. Θα απαντήσει όταν έρθει η ώρα του.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Ενα ερώτημα μόνο. Γιατί ξέρετε ότι έχετε κάνει λάθος.
ΠΡΟΚΟΠΗΣ ΠΑΥΛΟΠΟΥΛΟΣ: Δεν χρειάζεται να με διακόπτετε. 'Οπως ο κ.Γείτονας δεν δεχόταν ερωτήσεις, μη με διακόπτετε και εσείς τώρα.
Με ρωτήσατε ποιες ήταν οι απ'ευθείας αναθέσεις. Εσείς κάνετε διάκριση απ'ευθείας αναθέσεων μεταξύ εκείνων που εμπίπτουν και εκείνων που δεν εμπίπτουν; Την πολιτική ηθική σας κρίνω αυτήν την ώρα, για να δείτε σε ποιο νομικό πλαίσιο στηρίζεσθε για να κάνετε το Γ' Κοινοτικό Πλαίσιο Στήριξης.
'Εχουμε λοιπόν το Γ' Κοινοτικό Πλαίσιο Στήριξης. Πώς να σας εμπιστευτούμε ως Κυβέρνηση για το Γ' Κοινοτικό Πλαίσιο Στήριξης, όταν συμβαίνουν τα εξής: Πρώτα-πρώτα έρχεσθε στη Βουλή και μας λέτε. 'Εχετε δει ποιο ύψος πετύχαμε;" Αυτό που έπρεπε να πάρουμε σαν Ελλάδα. Αλλά βεβαίως σαν Κυβέρνηση, επειδή έχετε συνηθίσει διαρκώς στις αποτυχίες, το να πάρουμε εκείνο που δικαιούμεθα το θεωρείτε μεγάλη επιτυχία. Είναι αυτό που σας λέμε. Είσθε η προσωποποίηση της μετριότητας, η ωραιοποίηση της μετριότητας, η Κυβέρνηση που πηγαίνει με τον αυτόματο πιλότο. Είσθε ικανοποιημένοι όταν δεν εξευτελίζεται η χώρα. Και επαίρεσθε γιατί πήραμε από το Γ' Κοινοτικό Πλαίσιο Στήριξης αυστηρά αυτό που εδικαιούμεθα, ενώ εμείς σας κατηγορούμε γιατί δεν πήραμε ό,τι θα μπορούσαμε να πάρουμε αν ήσασταν πιο προσεκτικοί και πιο αξιόπιστοι έναντι των εταίρων μας.
Και δεν σας εμπιστευόμαστε, διότι το Γ' Κοινοτικό Πλαίσιο Στήριξης έχει μία ιδιαιτερότητα: Δεν έχετε τις ανοχές που είχατε στο Β' Κοινοτικό Πλαίσιο Στήριξης. Και γνωρίζετε γιατί δεν έχετε τις ανοχές. Είναι οι τρεις βασικοί συντελεστές, οι οποίοι παίζουν σημαντικό ρόλο. Και αυτοί οι βασικοί συντελεστές είναι ο συντελεστής (ν + 2) σε ό,τι αφορά το χρόνο, είναι το 14,7% σε ό,τι αφορά την ετήσια απορρόφηση και είναι βεβαίως -όπως γνωρίζετε- και πέρα και η προκαταβολή του 7% την οποία χορηγεί η Ευρωπαϊκή 'Ενωση στην αρχή.
'Οταν δεν τα καταφέρνατε με το Β' Κοινοτικό Πλαίσιο Στήριξης, όπου δεν είχατε αυτούς τους περιορισμούς, πώς θα τα καταφέρετε τώρα; Τι δείγματα αξιοπιστίας δώσατε ως σήμερα; Πήγαν καλά τα έργα τα οποία έχετε κάνει ως τώρα; Για τι έργα μιλάμε; 'Ενας από σας δεν έχει κάνει το δρόμο Αθήνα-Λάρισα; Το δρόμο αυτό μόνο να κάνει. "Ράβε-ξήλωνε" από το πρωϊ ως το βράδυ. Και δεν αναφέρω τις κακοτεχνίες, που κανείς πρέπει προηγουμένως, αν είναι προνοητικός να φτιάξει τη διαθήκη του, όταν παίρνει το αυτοκίνητό του για να φθάσει ως εκεί.
Αυτή είναι η πραγματικότητα, την οποία αφήνετε και με την οποία ερχόσαστε εδώ να μας πείτε για το Γ' Κοινοτικό Πλαίσιο Στήριξης με αυτό το σχέδιο νόμου. Λυπάμαι, αλλά αφιέρωσα περισσότερο χρόνο για να φρεσκάρω τη μνήμη σας σε ορισμένα πράγματα.
'Ερχομαι στο σχέδιο νόμου: Ποιο σχέδιο νόμου; Εγώ δεν μπορώ να θυμηθώ μεγαλύτερη προχειρότητα σε σχέδιο νόμου απ' ό,τι αυτή. Είκοσι δύο άρθρα έχει αυτό το σχέδιο νόμου και τριάντα δύο εξουσιοδοτήσεις. Μιάμιση δηλαδή εξουσιοδότηση ανά άρθρο. Στην πραγματικότητα γράφουμε κάποιες αρχές και από εκεί και πέρα τα υπόλοιπα γίνονται με εξουσιοδοτήσεις.
Δεν φιλοτιμηθήκατε δε με τόσες εξουσιοδοτήσεις να βάλετε έστω και μία φορά ένα διάταγμα. Γιατί βεβαίως φοβάστε την επεξεργασία του Συμβουλίου της Επικρατείας. Φοβάστε ότι θα σας το γυρίσει πίσω. Κανένα προεδρικό διάταγμα. 'Ολα υπουργικές αποφάσεις, απλές ή κοινές.
Και το εντυπωσιακότερο συμβαίνει στα άρθρα 2 και 3, που είναι δύο κρίσιμα άρθρα, τα οποία αφορούν τη διαχειριστική επιτροπή, το καίριο δηλαδή σημείο, την καρδιά του όλου νομοσχεδίου, στα οποία συνολικά -στα δύο αυτά άρθρα- υπάρχουν οκτώ εξουσιοδοτήσεις και σε ό,τι αφορά την αρμοδιότητα και σε ό,τι αφορά τη σύσταση.
Υπάρχουν ορισμένες νεφελώδεις λειτουργίες στην αρχή και όλα τα υπόλοιπα γίνονται με εξουσιοδοτήσεις. Και επαναλαμβάνω: Ούτε ένα διάταγμα. Γίνεται κατάφωρη παραβίαση του πνεύματος του άρθρου 43 παράγραφος 2 του Συντάγματος, το οποίο λέει ότι μόνο για ειδικότερα, λεπτομερειακά ή τεχνικά θέματα, είναι δυνατόν να υπάρχει κανονιστική πράξη υπουργού, δηλαδή άλλη κανονιστική πράξη πλην διατάγματος.
Αυτό το λέτε νομοσχέδιο; Μας φέρνετε δηλαδή ένα κείμενο και μας λέτε να το ψηφίσουμε, επειδή απλώς και μόνο θέτετε ορισμένες γενικές αρχές και για όλα τα υπόλοιπα εξουσιοδοτείτε τους αρμόδιους Υπουργούς; Μας λέτε να σας δώσουμε εξουσιοδότηση εν λευκώ; 'Ερχεται δε ο κ. Γείτονας και μας λέει ότι δεν κάνουμε εποικοδομητικές προτάσεις. Δεν ρωτήσατε κανένα, όταν το φτιάχνατε -πέραν του ότι το φέρατε με τεράστια καθυστέρηση- και μας λέτε εδώ να κάνουμε εποικοδομητικές προτάσεις, πάνω σε τι; Σε ένα νομοσχέδιο που έχει τριάντα δύο εξουσιοδοτήσεις; Τι τροπολογίες να επιφέρουμε; Τροπολογίες στο να σας δώσουμε τη δυνατότητα να κάνετε ό,τι νομίζετε; Με συγχωρείτε πολύ, αλλά αυτό το νομοσχέδιο θα μπορούσε να αποτελέσει πηγή έμπνευσης για τον Πιραντέλο, όταν έγραφε το "'Ετσι είναι, αν έτσι νομίζετε". Με τέτοιου είδους νομοσχέδια αντιλαμβάνεται κανείς πώς προοιωνίζεται για το μέλλον η ποιότητα και η αποδοτικότητα του Γ' Κοινοτικού Πλαισίου Στήριξης.
'Αφησα τελευταίο κάτι για το οποίο θα ήθελα να μιλήσω και το οποίο υπαινίχθηκε ο κύριος Υπουργός, όταν έκανα την πρώτη μου αναφορά για τις απευθείας αναθέσεις. Θέλω να σας πω το εξής πολύ απλό: Ξέρετε, κύριοι συνάδελφοι της Πλειοψηφίας, με ποιο θεσμικό πλαίσιο θα λειτουργήσουμε; Γιατί βεβαίως αυτό δεν μας το λέει ο κύριος Υπουργός. Μας λέει μόνο τι θα γίνει με τη διαχειριστική αρχή, αλλά όχι με ποιο θεσμικό πλαίσιο θα πάμε, όταν θα υπογραφούν οι σχετικές συμβάσεις των επιμέρους φορέων, οι οποίοι θα πραγματοποιήσουν το Γ' Κοινοτικό Πλαίσιο Στήριξης.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βoυλευτή) Θα χρειαστώ δύο λεπτά, κυρία Πρόεδρε, όπως ο κ. Γείτονας.
Ξέρετε ποιοι νόμοι ισχύουν, πώς θα συνάψουμε αυτές τις συμβάσεις; Γιατί αυτό είναι το κύριο. Πώς θα γίνουν αυτές οι συμβάσεις; Πριν από λίγες ημέρες μάλστα συνέβη το εξής: Ο κύριος Υπουργός Δικαιοσύνης έφερε εδώ και προεξέτεινε σε όλο το πλέγμα των συμβάσεων -έργων, προμηθειών, ενέργειας, τηλεπικοινωνιών, των πάντων- τις διατάξεις αυτού του κατάπτυστου ν. 2522/1997, που ήταν ο προάγγελος του σημερινού νομοσχεδίου.
Σας θυμίζω τι λέει ο ν. 2522/97 στο άρθρο 4. Είναι ο νόμος εκείνος που ψηφίστηκε το 1997 -τότε περιοριζόταν στα έργα και στις προμήθειες-και λέει ούτε λίγο ούτε πολύ ότι και αν συναφθεί μία συμβαση παρανόμως και αν ακυρωθεί στη συνέχεια από τα δικαστήρια, εκείνος ο οποίος πήρε παρανόμως το έργο, το συνεχίζει μέχρι τέλος. Και αυτός ο οποίος δικαιώνεται και ήταν ο νόμιμος, ας το πω, συμβασιούχος, αυτός παίρνει την αποζημίωση -παρακαλώ πολύ- για τη θετική ζημία την οποία υπέστη, δηλαδή γιατί μετέσχε στο διαγωνισμό.
Αυτός ο νόμος, αυτό το άρθρο 4 του ν. 2522/97 που λέει ό,τι θέλει η Κυβέρνηση κάνει, σε όποιον θέλει το δίνει και μάλιστα νομιμοτρόπως, αυτός επεκτάθηκε παντού. Και με αυτό το νόμο, τον 2522/1997 και τις λοιπές διατάξεις που έβαλαν παραπέρα για τις λεγόμενες διαιτησίες, που αποτελούν θεσμικό μπάι πας έναντι της δικαιοσύνης, πάτε να υλοποιήσετε στην πράξη το Γ' Κοινοτικό Πλαίσιο Στήριξης.
Και αυτό δεν μας το είπατε. Δεν αναφερθήκατε καθόλου στο νομικό πλαίσιο της σύναψης των συμβάσεων, ούτε βεβαίως φιλοτιμηθήκατε στην Επιτροπή Αναθεώρησης του Συντάγματος, αλλά και εδώ, τουλάχιστον να σταθείτε συνεπείς σ' αυτά που λέγατε το 1993. 'Οταν ως Αντιπολίτευση τότε λέγατε ότι πρέπει να συσταθεί ειδική επιτροπή έργων και προμηθειών και των άλλων μεγάλων συμβάσεων.
Το φέρατε σαν σχέδιο νόμου το 1994 και το αποσύρατε στη συνέχεια. Το έφερε ο Χάρης ο Καστανίδης στο Υπουργικό Συμβούλιο και τον εκπαραθυρώσατε την εποχή εκείνη. Και δεν έφτανε μόνο αυτό, δεν έφτανε ότι δεν κάνατε αυτό που είχατε υποσχεθεί προεκλογικά το 1993, αλλά έρχεσθε αυτήν τη στιγμή, ψηφίζετε το 1997 το ν. 2522, τον προεκτείνετε σε όλων των ειδών τις συμβάσεις και μας φέρνετε το Γ' Κοινοτικό Πλαίσιο Στήριξης και μας λέτε "ελάτε να το ψηφίσουμε".
Να ψηφίσουμε τι δηλαδή; Το Γ' Κοινοτικό Πλαίσιο Στήριξης, το οποίο θα πραγματοποιείται κάθε φορά στην πράξη μέσα από συμβάσεις, οι οποίες και αν ακυρωθούν ακόμα, παραμένουν σε εκείνους που παρανόμως επιλέξατε; Μας λέτε πολλές φορές "αν έχετε στοιχεία, να πάτε στον εισαγγελέα". Μα, πώς να πάμε; Εδώ μας λέτε με ένα νόμο δικό σας, ο οποίος αποτελεί το νομικό υποστήλωμα του Γ' Κοινοτικού Πλαισίου Στήριξης, ότι και παρανομία να υπάρχει διαπιστωμένη από δικαστήριο, δεν είναι παρανομία. Αυτό μας λέτε. Αυτά ξεχάσατε να μας τα πείτε. Αυτά είναι όμως στοιχείο αυτού του σχεδίου νόμου, το οποίο μας καλείτε να ψηφίσουμε.
Είναι ένα σχέδιο νόμου, που δεν εκλήθη κανείς να το συζητήσει προηγουμένως, ένα σχέδιο νόμου το οποίο γέμει εξουσιοδοτήσεων που στην ουσία παραπέμπουν στους Υπουργούς, ένα σχέδιο νόμου που δεν λέει τίποτε για το νομικό υπόστρωμα, το οποίο είναι διάτρητο. Και ένα σχέδιο νόμου, βεβαίως, το οποίο καλούμεθα να ψηφίσουμε, όταν έχουμε την εμπειρία του Β' Κοινοτικού Πλαισίου Στήριξης.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριε Παυλόπουλε, συντομεύετε, σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κυρία Πρόεδρε.
'Οχι μόνο δεν μπορούμε να το ψηφίσουμε, αλλά έχουμε χρέος να μην το ψηφίσουμε, θυμίζοντάς σας ότι μέσα σε αυτό λέτε το 1/3 της αλήθειας. Το άλλο 1/3 που δεν λέτε, είναι ότι παραπέμπετε σε αδιαφανείς αποφάσεις και το υπόλοιπο 1/3 είναι το νομικό σκέλος, το οποίο στην πραγματικότητα θεσμοθετεί την αδιαφάνεια και αποτελεί δίοδο για τη διαπλοκή.
Κατόπιν τούτων, είναι θέμα αρχής για την φιλελεύθερη παράταξη, η οποία είχε την ευθύνη του να οδηγήσει τη χώρα στην Ευρωπαϊκή 'Ενωση, είναι θέμα τιμής και χρέους να καταψηφίσει ένα τέτοιο σχέδιο νόμου, το οποίο δεν προοιωνίζεται τίποτε το καλό για το μέλλον του Γ' Κοινοτικού Πλαισίου Στήριξης.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κυρία Πρόεδρε, θέλω το λόγο.
ΠΡΟΕΔΡΕΥΟΥΣΑ ('Αννα Μπενάκη- Ψαρούδα): Θα δευτερολογήσετε ή απλώς παρέμβαση θέλετε να κάνετε; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θα δευτερολογήσω. ΠΡΟΕΔΡΕΥΟΥΣΑ ('Αννα Μπενάκη- Ψαρούδα): Απλώς σύντομη παρέμβαση θα κάνετε.
Ορίστε, κύριε Πάχτα.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θέλω να δευτερολογήσω, θα κάνω μία σύντομη παρέμβαση, γιατί θα δευτερολογήσω ίσως μετά τους κυρίους συναδέλφους. Δεν θέλω να διακόψω τη σειρά των ομιλητών απο την πλευρά των κυρίων συναδέλφων.
'Ομως επειδή στη ζωή μου δεν έχω συνηθίσει να συμβιβάζομαι με θέματα ηθικής, θα ήθελα, αν είναι δυνατόν, ο Βουλευτής κ. Παυλόπουλος, που μόλις κατέβηκε από το Βήμα, να μας δώσει ένα παράδειγμα για έργα του Β' Κοινοτικού Πλαισίου Στήριξης, που πέρα από τους νόμους του κράτους και έξω από τους Κανονισμούς της Ευρωπαϊκής 'Ενωσης ανατέθηκαν.
Το δεύτερο, που θέλω να ρωτήσω τον κ. Παυλόπουλο, είναι επειδή μίλησε για θεσμοθέτηση αδιαφάνειας, να μου φέρει ένα παράδειγμα σε ένα σημείο του σχεδίου νόμου, που θεσμοθετεί την αδιαφάνεια.
Και επίσης με την ευκαιρία αυτή, θα το έλεγα αυτό όταν δευτερολογούσα, επειδή και ο κύριος Κοινοβουλευτικός Εκπρόσωπος της Νέας Δημοκρατίας αναφέρθηκε σε θέματα αδιαφάνειας, επειδή εγώ δεν δέχομαι ανώνυμες καταγγελίες, αν υπάρχει κάτι συγκεκριμένο, να αναδειχθεί εδώ και να καταγγελθεί. Νομίζω ότι θα ήταν πάρα πολύ χρήσιμο, αλλά το θέλω με το ονοματεπώνυμό του, το θέλω με το γεγονός, το θέλω με την πράξη και αυτή νομίζω είναι η ευθύνη όλων των κοινοβουλευτικών, να το πράξουν.
Σε ό,τι αφορά τα έργα και τις συμβάσεις του Γ' Κοινοτικού Πλαισίου Στήριξης, εδώ είμαστε. 'Ολα θα γίνουν σύμφωνα με τους κανόνες του δικαίου, του κράτους και της Ευρωπαϊκής Επιτροπής, αλλά δεν είναι της ώρας. Εγώ έθεσα δύο, τρία συγκεκριμένα ερωτήματα. Και θα παρακαλούσα, αν είναι δυνατόν, να υπάρχει αυτή η απάντηση.
Γιατί το λέω αυτό, όσον αφορά το δεύτερο ερώτημα; Γιατί ο μισός νόμος αγαπητέ συνάδελφε, είναι αρμοδιότητες. Και θα ήθελα πράγματι να μου πείτε επίσης ένα παράδειγμα όπου δεν μπορεί να βγει με κοινή υπουργική απόφαση. 'Ενα παράδειγμα. Γιατί πράγματι, επιμένω, υπάρχει λεπτομερής εξειδίκευση όλων των αρμοδιοτήτων και θα ήθελα να σας σχολιάσω μια σειρά από αρμοδιότητες που υπάρχουν.
Σας έθεσα λοιπόν τρία ερωτήματα. Μπορείτε να απαντήσετε στη δευτερολογία σας.
ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, μπορώ να μιλήσω, για να δώσω την απάντηση στον κύριο Υπουργό, τώρα που είναι επίκαιρο το θέμα, τι θα πει αδιαφάνεια; 
ΠΡΟΕΔΡΕΥΟΥΣΑ ('Αννα Μπενάκη- Ψαρούδα): 'Οχι κύριε Παυλόπουλε, αυτήν τη στιγμή δεν μπορείτε. Ξέρετε ότι δεν γίνεται σύμφωνα με τον Κανονισμό. Μπορεί να απαντήσει όμως ο κ. Κωστόπουλος και εσείς μετά στη δευτερολογία σας.
Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα μιλήσω για ένα λεπτό, κυρία Πρόεδρε.
Κύριε Υπουργέ, σας κατήγγειλε και ο κ. Παυλόπουλος αλλά και εγώ, ότι ο ν. 2522/97 και νομίζω χρησιμοποίησα κατά την πρωτολογία μου τον όρο ότι "θεσμοθετείτε την αδιαφάνεια" επεκτείνετε σε όλο το δημόσιο τομέα και για όλες τις συμβάσεις.
ΠΡΟΚΟΠΗΣ ΠΑΥΛΟΠΟΥΛΟΣ: Και όχι μόνο εσείς, αλλά και ο κ. Σταθόπουλος. Δικό σας δημιούργημα είναι.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Σας είπα λοιπόν ότι ο κ. Σταθόπουλος, ο Υπουργός Δικαιοσύνης, δηλαδή η Κυβέρνηση εν γνώσει της θεσμοθετεί την αδιαφάνεια.
Αναθέτετε όπου θέλετε τα έργα και τις προμήθειες και εκείνοι οι οποίοι δικαιώνονται στα δικαστήρια δεν αποζημιώνονται ή μη μόνο για τη θετική ζημιά όπως νομικά πολύ σωστά είπε ο κ. Παυλόπουλος, -εγώ το λέω και άλλως πως- ή μη μόνο παίρνουν πίσω τα εξοδά τους. Τα υπόλοιπα τα νομιμοποιείτε μόνο και μόνο με αυτήν τη διάταξη.
ΠΡΟΚΟΠΗΣ ΠΑΥΛΟΠΟΥΛΟΣ: Είναι ο ν. 2522 του 1997.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Κύριε Υπουργέ, περιμένουν πολλοί συνάδελφοι για να μιλήσουν. Σύντομα σας παρακαλώ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν παρενέβη μέχρι τώρα, δεν θα παρέμβω και τώρα.
Το ερώτημά μου ήταν πολύ σαφές και προς τον κ. Κωστόπουλο και προς τον κ. Παυλόπουλο, όταν θα δευτερολογήσει. Τους ζήτησα να μου πουν ένα παράδειγμα αδιαφάνειας συγκεκριμένα. Δεν το άκουσα.
ΠΡΟΚΟΠΗΣ ΠΑΥΛΟΠΟΥΛΟΣ: Σας το είπαμε. Ο νόμος σας ο ίδιος είναι. Αφού λέτε αυτό που υπήρχε π.χ. παρανόμως το έργο ή την προμήθεια συνεχίζει, τι άλλο θέλετε; 
ΠΡΟΕΔΡΕΥΟΥΣΑ ('Αννα Μπενάκη - Ψαρούδα): Θα τα πείτε, κύριε Παυλόπουλε, αναλυτικότερα στη δευτερολογία σας.
Το λόγο έχει ο κ. Νικήτας Κακλαμάνης.
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, όταν βάζετε ερωτήματα μη ζητάτε απαντήσεις από τους συναδέλφους της Αντιπολίτευσης. Σας τα έχουν πει μέσα στην Κοινοβουλευτική Ομάδα οι συνάδελφοι του ΠΑΣΟΚ. Βγαίνουν στα παράθυρα και σας τα λένε οι ίδιοι για την Κυβέρνηση, περί αδιαφάνειας, περί σκανδάλων, περί κοτέρων, περί το ένα και περί το άλλο. Τώρα κάθεστε και ρωτάτε εμάς; Ταυτόχρονα πρέπει να σας πω και κάτι άλλο. Εγώ σας συγχαίρω για το πολιτικό σας θάρρος, διότι εν όψει του επικείμενου ανασχηματισμού "αδειάσατε" απόψε τον Πρωθυπουργό, διότι εγώ ως "άδειασμα" εκλαμβάνω το ότι εσείς μας είπατε ότι ζούμε σε μία φανταστική χώρα, με μία κοσμογονία έργων και μόλις πριν ένα μήνα πράγματι εδώ μέσα ο κ. Σημίτης είπε: "Μα τι θέλετε κύριοι, αυτή είναι η Ελλάδα. Δεν έχει υποδομές, δεν έχει λιμάνια, δεν έχει δρόμους, δεν έχει τίποτα", προσπαθώντας να δικαιολογήσει τα αδικαιολόγητα.
Σας παρακαλώ, λοιπόν, πολύ να συντονιστείτε μεταξύ σας οι Υπουργοί και να συντονιστείτε λίγο και με τον Πρωθυπουργό. Είναι και άκομψο να τον "αδειάζετε" έτσι.
Επειδή ούτε λίγο ούτε πολύ θεωρήσατε και μεγάλο επίτευγμα το ότι πήραμε τόσα δισεκατομμύρια ευρώ, πρέπει να σας πω -και το ξέρετε πάρα πολύ καλά- ότι δεν μας έκαναν καμία χάρη. Αντίθετα, μας έλεγαν λιγότερα στην αρχή για να πάρουμε περισσότερα στο τέλος και για να εκχωρήσετε κυριαρχικά δικαιώματα της Ελλάδος στην Ευρώπη. Και ένα από αυτά που παραχωρήσατε είναι αυτό που θα σας βαραίνει σε όλη σας τη ζωή και εσάς και τον "τσάρο" της οικονομίας, τον κ. Παπαντωνίου, η επίσημη απάντηση του κ. Ντεσιλγκή, που λέει ότι στις 17 Νοεμβρίου του 1997, με ομόφωνη απόφαση του Συμβουλίου ΕCOFIN -και εσείς συναινέσατε- δεν θα απεικονίζονται τα νησιά του Αιγαίου στα κέρματα του ευρώ.
Εάν αυτό τώρα το συνδέσετε με όσα έγιναν προχθές στην άσκηση του ΝΑΤΟ, όπου στην ουσία εκχωρήσατε το μισό Αιγαίο επιχειρησιακά στους Τούρκους, παίρνετε και την απάντηση το τι σημαίνει η μη απεικόνιση των συγκεκριμένων νησιών, από Δωδεκάνησα μέχρι Λήμνο, στα κέρματα του ευρώ. Ενώ η δικαιολογία ήταν ότι δήθεν δεν υπάρχει χώρος, βρέθηκε χώρος για να απεικονισθούν στα κέρματα του ευρώ τα παράλια της Μικράς Ασίας, όχι βέβαια ως Μικρά Ασία, αλλά ως Τουρκία.
Αυτό θα σας κυνηγάει και θα είσθε υπόλογοι ενώπιον του ελληνικού λαού. Αυτά και άλλα εκχωρήσατε για να πάρετε αυτά τα δισεκατομμύρια ευρώ, που μας τα φέρατε απόψε εδώ ως επίτευγμα.
Δεύτερον, θέλω να μου πείτε, κύριε Υπουργέ, και να απαντήσετε απόψε πόσες επιστολές σάς έχει στείλει ο επίτροπος, ο κ. Μπαρνιέ; Μία, δύο, τρεις ή μήπως τέσσερεις; Θα μας πείτε πόσες και θα τις φέρετε αύριο στη Βουλή να τις καταθέσετε στα Πρακτικά, για να ενημερωθεί το ελληνικό Κοινοβούλιο και ο ελληνικός λαός για το τι σας γράφει ο κ. Μπαρνιέ σε σχέση και με το Γ' Κοινοτικό Πλαίσιο Στήριξης και με το Ταμείο Συνοχής και με το συγκεκριμένο νομοσχέδιο. Και θα μας πείτε, επίσης, και θα δεσμευθείτε ότι είναι λάθος η πληροφόρηση που κάνω εγώ απόψε, ότι για το 2000 δεν θα εκταμιευθεί ούτε ένα φράγκο.
Γιατί καθυστερήσατε τρομερά να παρουσιάσετε αυτό το νομοσχέδιο. 'Επρεπε να είχε υπογραφεί τον Απρίλιο η ιστορία και θα έπρεπε από τον Μάϊο να το είχατε ψηφίσει. Θα δεσμευθείτε, λοιπόν, απόψε ότι εγώ ψεύδομαι και ότι θα πάρετε μέχρι το τέλος του 2000 λεφτά, από αυτά που είναι η πρώτη δόση.
Και μην περιμένετε, κύριοι συνάδελφοι, να μας πιέσει η Ευρωπαϊκή 'Ενωση να επιταχύνουμε τις διαδικασίες. Τώρα κάνει ακριβώς το ανάποδο. Φόρτωσε τα πολλά λεφτά στα δύο πρώτα χρόνια, επειδή πλέον δεν μεταφέρονται, όπως μεταφέρονταν του Β' Κοινοτικού Πλαισίου Στήριξης, για να μην τα απορροφάμε και να τα παίρνουν πίσω. Μην περιμένετε ότι θα μας δώσει με το καμιτσίκι "εντείνετε τις διαδικασίες". Τίποτε από όλα αυτά, ξεχάστε το.
Μας ρωτάτε γιατί δεν το ψηφίζουμε; Μα γιατί δεν σας εμπιστευόμαστε. 'Οταν είναι τριάντα δύο οι υπουργικές αποφάσεις που ρυθμίζουν τα πάντα, σοβαρά έρχεστε και ζητάτε από την Αντιπολίτευση να εξουσιοδοτήσει τον κ. Παπαντωνίου, εσάς και δεν ξέρω ποιους άλλους να διαχειριστείτε όλα αυτά τα πράγματα; Σοβαρολογείτε; Και βεβαίως, είπατε και ψέματα στην επιτροπή, όταν είπατε ότι είναι επιταγή της Ευρωπαϊκής 'Ενωσης οι αρχές διαχείρισης να είναι δημοσίου χαρακτήρα. Πού το είδατε αυτό; Ο Κανονισμός 1260/99 στο άρθρο 9 στο εδάφιο ιδ' που μιλάει για τις αρχές διαχείρισης λέει, ότι είναι τοπικού ή εθνικού επιπέδου, δημόσιου ή ιδιωτικού. Αντίθετα, οι αρχές πληρωμής -εκεί μάλιστα έχετε δίκιο- που είναι αμέσως στο παρακάτω εδάφιο λέει ότι πρέπει να είναι δημοσίου δικαίου.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν το είπα ποτέ.
ΝΙΚΗΤΑΣ ΚΑΚΛΑΜΑΝΗΣ; Και το έχετε πει σε συνεντεύξεις και ο κ. Παπαντωνίου το έχει πει και στα Πρακτικά έχει γραφτεί. Και εν πάση περιπτώσει, αν δεν το είπατε γιατί το κάνετε δημοσίου δικαίου όλα; Γιατί στην ουσία καταργείτε τη ΜΟΔ; Και θέλετε πρόταση; Οι επικεφαλείς των αρχών διαχείρισης να διορίζονται με την ίδια διαδικασία που διορίζονται οι Πρόεδροι των ΔΕΚΟ και οι Πρόεδροι των νοσοκομείων, μέσω της Βουλής. Τη δέχεστε; Να μην τους διορίζει ο Υπουργός. Σας ερωτώ, τη δέχεστε; 'Οταν ένας πρόεδρος νοσοκομείου, ο οποίος θα έχει να διαχειριστεί ένα δισεκατομμύριο το χρόνο περνάει από την επιτροπή της Βουλής, γιατί ο επικεφαλής της αρχής διαχείρισης που θα έχει να διαχειριστεί τρισεκατομμύρια ή εκατοντάδες δισεκατομμύρια ενδεχομένως σ'ένα πρόγραμμα, δεν δέχεστε να περνά από την επιτροπή της Βουλής; Να, λοιπόν, η πρώτη πρόταση, επειδή ο κ. Γείτονας ζήταγε προτάσεις.
Και γιατί δεν κάνετε και με τις αρχές διαχείρισης αυτό που είχατε κάνει με τη ΜΟΔ; Αλλά σας χαλούσε η μανέστρα εκεί σε ορισμένα. Να υπάρχουν εκπρόσωποι των κομμάτων μέσα, από ένας εκπρόσωπος των κομμάτων -όχι κατ' ανάγκη Βουλευτής- που θα ορίζει το κόμμα. Αυτή, λοιπόν, είναι η δεύτερη πρόταση που σας κάνω και να μου πείτε αν τη δέχεστε ή γιατί δεν τη δέχεστε. Και βέβαια στην κατ' άρθρο συζήτηση θα σας πω και τουλάχιστον άλλες τρεις- τέσσερεις βασικές παραβιάσεις του Κανονισμού που σας έχει έρθει απ'έξω και που στην ουσία αυτό θα είναι έωλο, αν το ψηφίσετε έτσι όπως είναι και θα έχετε πρόβλημα στην υλοποίηση. 'Οχι μία και δύο, πολλές περισσότερες.
Από εκεί και πέρα βλέπω ότι και η έκθεση του Γενικού Λογιστηρίου του Κράτους -δεν ξέρω αν τη διαβάσατε, κύριοι συνάδελφοι του ΠΑΣΟΚ- από τα επτά σημεία που έχει μόνο στα δύο βάζει δαπάνες.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) Στα άλλα λέει "ακαθόριστη δαπάνη". Τελικά, πόσο θα κοστίσει αυτό; Μόνο για πεντακόσια εκατομμύρια μας λέει, για μισό δισεκατομμύριο. Στα άλλα, που είναι και τα κυριότερα, εξαιτίας της ασάφειας του συγκεκριμένου νομοσχεδίου το Γενικό Λογιστήριο του Κράτους έχει σηκώσει ψηλά τα χέρια και δεν μπορεί να προβλέψει δαπάνες.
Και μας λέτε ότι μας φέρατε ολοκληρωμένο νομοσχέδιο; Μας λέτε πως θα προσλάβετε. Εγώ είχα υπολογίσει και έλεγα "λίγοι είναι", αλλά εσείς το είπατε μόνος σας απόψε. Εγώ νόμιζα ότι είναι περίπου χίλιοι πεντακόσιοι αυτοί που θα προσλάβετε, εσείς είπατε τρεις χιλιάδες. Πώς θα τους προσλάβετε; Με ποια διαδικασία; Με ποια προσόντα; Γιατί δεν τα βάζετε μέσα στο νόμο, για να ξέρουμε και εμείς; Εμείς τι θα κάνουμε; Τους ντεντέκτιβ και θα στεκόμαστε στην πλατεία Συντάγματος από κάτω για να βλέπουμε ποιος μπαίνει και ποιος βγαίνει και μήπως τυχόν είναι υποψήφιος να προσληφθεί στην αρχή διαχείρισης; Δεν το κατάλαβα αυτό. Γιατί δεν μας λέτε πως θα γίνουν όλες αυτές εδώ οι προσλήψεις; Μπορείτε να μας τo πείτε; Γιατί δεν βάζετε μέσα τουλάχιστον τα τυπικά προσόντα; Και δεν μιλώ για το άρθρο 4 -εντάξει θα τα πούμε θα έρθει η κατ' άρθρον συζήτηση- που εκεί είναι η κατάφωρη παραβίαση: Αυτός που εισηγείται είναι ταυτόχρονα ο ελέγχων.
Αλήθεια, μια που λέμε και για ελέγχους, είχατε αναθέσει σε εταιρεία του κ. Κόκκαλη -καλώς το κάνατε- και σας έφτιαξε ένα σχέδιο αξιολόγησης και καλύτερης αξιοποίησης και διαχείρισης του Β' Kοινοτικού Πλαισίου Στήριξης. Σας την παρέδωσε τη δουλειά και ήταν και αρκετά καλή, οφείλω να πω. Και φέρατε κάποιο Γάλλο ειδικό απέξω γι' αυτήν την ιστορία, να δει πως τη λειτουργήσατε την ιστορία της δουλειάς που σας παρέδωσε ο κ.Κόκκαλης.
Μήπως μπορείτε να μας φέρετε αύριο στη Βουλή την έκθεση αυτού του Γάλλου να δούμε τι σας έγραψε, που ήρθε μέρα αλλά έφυγε νύχτα; Μην κοιτάτε έτσι περίεργα, ξέρετε σε ποιον αναφέρομαι. Να μας φέρετε και αυτήν την έκθεση.
Δηλαδή, εγώ θέλω τις τέσσερις επιστολές Μπαρνιέ -ή τη μία ή τις δύο, ή όσες υπάρχουν- να μας τις φέρετε αύριο εδώ. Θέλω την έκθεση αυτή και θέλω και την έκθεση της Kομισιόν για το B' Kοινοτικό Πλαίσιο Στήριξης -εγώ την ξέρω- να την καταθέσετε στα Πρακτικά της Βουλής.
Και για να δείτε γιατί δεν σας εμπιστευόμαστε, θα πάω μόνο στις κακοτεχνίες, κύριε Υπουργέ, που γνωρίζετε τι μπουγιουρντί σας ήρθε. Εξάλλου αυτό υπάρχει και σε επίσημες απαντήσεις σε ερωτήσεις του κ.Χατζηδάκη και του κ. Παπαγιαννάκη.
Για πείτε μου, από αυτούς που παρέλαβαν αυτά τα έργα με τις τόσες κακοτεχνίες πήγε ένας φυλακή; Εσείς μας λέγατε να σας πούμε μία ανάθεση. Για να σας κάνω εγώ ανάποδα τώρα το ερώτημα: Από αυτούς που παρέλαβαν τα τεράστια έργα με τις κακοτεχνίες πήγε ένας φυλακή; Στείλατε ένα σε δικαστήριο; Επιβάλατε μια πειθαρχική κύρωση σε έναν από αυτούς; Και μας ρωτάτε γιατί δεν σας εμπιστευόμαστε; Για το όνομα του Θεού! 'Εως και αφελής είναι η ερώτηση αυτή την οποία μας κάνατε.
Και δεν φτάνει αυτό, αλλά ένα καλό όργανο που είχατε στο Β' Κοινοτικό Πλαίσιο Στήριξης την ΜΟΔ -δεν απέδωσε όσα περιμέναμε, αλλά απέδωσε- την αποδιοργανώνετε τελείως, την απονευρώνετε τελείως, γιατί ήταν και το μόνο όργανο το οποίο είχε διακομματική σύνθεση. Γιατί ήταν και το μόνο όργανο που είχε δημόσιο και ιδιωτικό τομέα. Γιατί ήταν και το μόνο όργανο που λειτουργούσε κάπως αποτελεσματικά.
'Ολη αυτή την εμπειρία την πολύ καλή από το Β' Κοινοτικό Πλαίσιο Στήριξης την απονευρώνετε. Θα τα πούμε βέβαια και κατ' ιδίαν όταν έρθει η ιστορία των άρθρων.
Πάντως πολύ σας παρακαλώ, μα δεν σας παρακαλώ σας το ζητώ να φέρετε και να καταθέσετε, πρώτον, την έκθεση του Γάλλου, δεύτερον, τις επιστολές του Επιτρόπου Μπαρνιέ και τρίτον, την έκθεση της Κομισιόν για τις κακοτεχνίες στο Β' Κοινοτικό Πλαίσιο Στήριξης.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριε Πρόεδρε, το λόγο.
ΠΡΟΕΔΡΕΥΩΝ (Κωνσταντίνος Γείτονας): Ορίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θα απαντήσω στο σύνολο των ερωτημάτων που έθεσε ο κύριος συνάδελφος ...
ΠΡΟΕΔΡΕΥΩΝ (Κωνσταντίνος Γείτονας): 'Εχετε δύο λεπτά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ούτε δύο λεπτά, κύριε Πρόεδρε, ένα λεπτό, γιατί νομίζω ότι έχω τη δυνατότητα στη δευτερολογία μου να απαντήσω σε όλα αυτά που τέθηκαν από τον κύριο συνάδελφο.
'Ομως επειδή δυο θέματα έρχονται και επανέρχονται συνέχεια, ήθελα να τα τονίσω εδώ για να μην επανέλθω στη συνέχεια.
Σε ό,τι αφορά τις προκαταβολές, εάν η χώρα θα δεχθεί προκαταβολές από την Ευρωπαϊκή 'Ενωση για το Γ' Κοινοτικό Πλαίσιο Στήριξης. Θα ήθελα να διαβεβαιώσω τον κύριο συνάδελφο ότι το σύνολο των πόρων που δικαιούμαστε από τον κοινοτικό προϋπολογισμό για τις μοναδικές προκαταβολές που μπορούμε να δεχθούμε -γιατί όλα τα άλλα γίνονται απολογιστικά, όπως γνωρίζετε και αφορά την έγκριση του 7% επί των προϋπολογισμών των ετησίων προγραμμάτων, άρα το 7% στο σύνολο του Κοινοτικού Πλαισίου Στήριξης, αναφέρομαι στα εξακόσια τριάντα δισεκατομμύρια δραχμές- θα εισπραχθούν από την Ελλάδα εντός του τρέχοντος οικονομικού έτους.
ΝΙΚΗΤΑΣ ΚΑΚΛΑΜΑΝΗΣ: Μέχρι 31 Δεκεμβρίου εννοείτε; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεύτερον, ρώτησε αν θα δεχθούμε προκαταβολές στο τρέχον οικονομικό έτος και τον διαβεβαιώνω ότι το σύνολο των προκαταβολών θα τις δεχθούμε εντός του τρέχοντος οικονομικού έτους ...
ΝΙΚΗΤΑΣ ΚΑΚΛΑΜΑΝΗΣ: Εννοείτε 31 Δεκεμβρίου, για να καταλάβω; 
ΠΡΟΕΔΡΕΥΩΝ (Κωνσταντίνος Γείτονας): Σας απήντησε, κύριε συνάδελφε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Οικονομικού έτους. Τώρα σε ό,τι αφορά το θέμα των προσλήψεων, θέλω να τονίσω το εξής. Οι προσλήψεις στις οποίες αναφέρθηκα δεν αναφέρονται στις διαχειριστικές αρχές και μόνο. Αναφέρονται στους φορείς υλοποίησης. Απαντώντας σε ένα πάγιο ερώτημα των εισηγητών της Νέας Δημοκρατίας και του Συνασπισμού πώς θα στελεχώσουμε, πώς θα βοηθήσουμε τους φορείς υλοποίησης, τις νομαρχίες, τις περιφέρειες, τους δήμους, τα Υπουργεία για να στελεχωθούν με εξειδικευμένο προσωπικό.
Αναφέρθηκα, λοιπόν, σε αυτές τις προσλήψεις που αφορά τους φορείς υλοποίησης όχι τις διαχειριστικές αρχές και επαναλαμβάνω, ότι όλα αυτά θα γίνουν με τις ισχύουσες διατάξεις και βεβαίως όλες οι προσλήψεις στους φορείς υλοποίησης θα γίνουν μέχρι τα μέσα του 2001, σύμφωνα με τους νόμους του κράτους, δηλαδή μέσω του ΑΣΕΠ.
Μέσω του ΑΣΕΠ, λοιπόν, έχει αναλάβει την πρωτοβουλία το Υπουργείο Προεδρίας μετά από τη σύσκεψη που έγινε στο γραφείο του Πρωθυπουργού για να στηρίξουμε και να υποβοηθήσουμε την ωριμότητα και το σχεδιασμό όλων των έργων και των μελετών. Πρέπει να βοηθήσουμε τους φορείς υλοποίησης και έτσι απαντώ άμεσα στα ερωτήματα που έθεσαν οι κύριοι εισηγητές του Συνασπισμού και της Νέας Δημοκρατίας στην πρωτολογία τους.
ΠΡΟΕΔΡΕΥΩΝ (Κωνσταντίνος Γείτονας): Ο κ. Τσαμτζής έχει το λόγο. 
ΝΙΚΗΤΑΣ ΚΑΚΛΑΜΑΝΗΣ: Τις επιστολές του κ. Μπαρνιέ θα μας τις φέρετε αύριο; Εγώ ήθελα σ' αυτό να μας απαντήσετε. Αλλά δεν πειράζει θα τις φέρω εγώ.
ΠΡΟΕΔΡΕΥΩΝ (Κωνσταντίνος Γείτονας): Γιατί κάθε φορά η απάντηση του Υπουργού πρέπει να προκαλεί θόρυβο; 
ΝΙΚΟΛΑΟΣ ΓΚΕΛΕΣΤΑΘΗΣ: Δεν είναι θόρυβος αυτό είναι μια παρατήρηση ότι δεν τα γράφει αυτά που είπε ο κύριος Υφυπουργός το άρθρο 7.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν αφορά το σχέδιο νόμου, αφορά τους φορείς υλοποίησης.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, επαίρεσθε για το Β' Κοινοτικό Πλαίσιο Στήριξης. Εγώ σας ρωτω γιατί. Πέστε μας πλέον και εσείς ένα από τα μεγάλα έργα τα οποία έχουν τελειώσει. Δεν έγινε ουσιαστικά ούτε το 1/2 των αυτοκινητοδρόμων που προβλέψατε. Το φυσικό αέριο δεν προχώρησε. Η Αττική Οδός προχωρά με ρυθμούς χελώνας. Το Μετρό της Θεσσαλονίκης το ξεχάσατε. Η Εγνατία Οδός προβλεπόταν να τελειώσει το 2000 τώρα θα πάει για μετά το 2004. Στο Ρίο-Αντίρριο επιτέλους ρίξατε ένα πέλμα. Τα έργα στο σιδηροδρομικό δίκτυο έχουν τελματώσει. Χαρακτηριστικό παράδειγμα στη Πέλλα στη Σκύδρα από το 1998 έχει φύγει ο εργολάβος και τα έργα κάθονται έτσι, δίχως να έχουν τελειώσει.
Μας είπε ο κ. Μαγκριώτης ότι δεν έχουμε στοιχεία και λέμε ανακρίβειες και γι' αυτό το λόγο ουσιαστικά βρισκόμαστε στην Αντιπολίτευση και δεν μας ψήφισε ο λαός. 'Οχι, κύριε Μαγκριώτη. Ο λαός παραπλανήθηκε γιατί του είπατε ψέματα, πολλα ψέματα και τον κοροϊδέψατε.
ΙΩΑΝΝΗΣ ΜΑΓΚΡΙΩΤΗΣ: Τόσες φορές; 
ΙΟΡΔΑΝΗΣ ΤΖΑΜΤΖΗΣ: Και να σας πω τι ψέματα του είπατε. Προεκλογικά, με τα λεφτά της Κοινότητας φτιάχνοντας το τμήμα Μελίσι-Μαυροβούνι και δίχως να έχετε καθόλου τσίπα δώσατε το δρόμο σε κυκλοφορία. Ξέρετε τι σημαίνει αυτό μισοτελειωμένο δρόμο, δίχως να παραληφθεί τον δώσατε στην κυκλοφορία.
ΠΡΟΕΔΡΕΥΩΝ (Κωνσταντίνος Γείτονας): Οι εκφράσεις να είναι προσεκτικές.
ΙΟΡΔΑΝΗΣ ΤΖΑΜΤΖΗΣ: Σας παρακαλώ κύριε Πρόεδρε, είμαι πολύ προσεκτικός.
ΠΡΟΕΔΡΕΥΩΝ (Κωνσταντίνος Γείτονας): Μη χρησιμοποιείτε παρακαλώ τέτοιες εκφράσεις...
ΙΟΡΔΑΝΗΣ ΤΖΑΜΤΖΗΣ: Το δώσατε στην κυκλοφορία και μετά από ένα μήνα ήρθατε και τον ξανακλείσατε για να τον τελειώσετε. Και ήταν δυόμισι μήνες ο δρόμος κλειστός, το τμήμα αυτό που φτιάξατε και βέβαια ακόμα δεν έχει τελειώσει, ακόμη κατασκευάζονται γέφυρες κλπ. Και μιλάμε για εθνική οδό. Μιλάμε ότι κάνατε έργο με τα χρήματα της Κοινότητας. Μιλάμε για ένα δρόμο έντεκα μέτρων και αυτό το δρόμο τον χαρακτηρίζεται εθνική οδό. Και μάλιστα ο Υπουργός ΠΕΧΩΔΕ σε ερώτηση που είχα καταθέσει απάντησε ότι ε, είχατε οκτώ μέτρα δρόμο, τώρα ο δρόμος είναι έντεκα.
Πρέπει να σας πω ότι μ' αυτά τα χρήματα της Ευρώπης κάνατε πραγματικά πάρα πολλά πράγματα προεκλογικά για να αποσπάσετε την ψήφο του ελληνικού λαού. Και βέβαια φθάσατε στο σημείο να ρίχνετε τσιμέντα στους δρόμους στις 12 η ώρα το βράδυ και το πρωί να τα γκρεμίζετε ξανά γιατί τα καμώματα της νύχτας τα βλέπει η μέρα και γελάει. Και στην Πέλλα δυστυχώς από την μια κλαίνε και από την άλλη γελούν. Και να σας πω και το τραγελαφικό της υπόθεσης σ' αυτό το έργο; Ακόμη, οι αγρότες που τους πήρατε τα κτήματα πριν από τρία χρόνια που τα απαλλοτριώσατε είναι απλήρωτοι. Δεν έχετε ολοκληρώσει τη διαδικασία απαλλοτρίωσης. Και τολμάτε πλέον να έρχεσθε και να μας μιλάτε με ένα σωρό κακοτεχνίες να μας μιλάτε για ποιότητα στα έργα. Ποια ποιότητα; 'Οταν υπάρχουν εκθέσεις από την Ευρωπαϊκή 'Ενωση που λένε ξεκάθαρα ότι υπάρχουν προβλήματα; 'Οταν η Κοινοτητα, κύριε Υπουργέ, μας ζητά πίσω τα λεπτά τα ευρωπαϊκά τι γίνεται; 'Οταν το FEOGA μας ζητά πίσω τα χρήματα για τα έτη 1996-1997 και 1998, τι γίνεται; Και αυτό το λέω γιατί λέγατε προηγουμένως αν έχουμε παραδείγματα τέτοια να τα αναφέρουμε. Η Κοινότητα ζητά πίσω τριάντα δισεκατομμύρια. Τριάντα δισεκατομμύρια είναι υποχρεωμένη η Ελλάδα να επιστρέψει στην Κοινότητα. 'Ηδη έχει επιδικαστεί από το ευρωπαϊκό δικαστήριο για το έτος 1994 να επιστρέψει πέντε δισεκατομμύρια. Και το θέμα αυτό για τα έτη 1996-1997 και 1998 γυρνά πάλι στο ευρωπαϊκό δικαστήριο και είσθε υποχρεωμένοι να τα επιστρέψετε. Γιατί; Για κακοδιαχείριση μας τα ζητάνε πίσω οι Ευρωπαίοι.
Μιλήσατε, κύριε Υπουργέ, και για ισόρροπη ανάπτυξη της χώρας. Μα, πραγματικά μας θεωρείτε ότι ζούμε σε άλλη χώρα; Πρέπει λογικά εσείς να ζείτε κάπου αλλού. 'Ερχεσθε και μιλάτε για ισόρροπη ανάπτυξη όταν έχετε αφήσει νομούς ολόκληρους έξω από την Εγνατία Οδό; 'Εχω στα χέρια μου το φυλλάδιο που βγάλατε μάλιστα προεκλογικά και το προπαγανδίζατε, κύριε Μαγκριώτη. Ο Νομός Πέλλας είναι ο μόνος νομός στην Βόρειο Ελλάδα που δεν συνδέεται με την Εγνατία Οδό. Είναι ο μόνος νομός που δεν έχει έξοδο προς τρίτη χώρα. Είναι ο μόνος νομός που έμεινε έξω από την ανάπτυξη. Και μάλιστα είναι ένας νομός ο οποίος είναι πρώτος νομός στις εξαγωγές και στην εισαγωγή συναλλάγματος στη χώρα. Είναι ο περισσότερο εξαγωγικός νομός στην Ελλάδα. Και όμως, αυτός ο νομός έχει αποκλεισθεί. Και σας ρωτώ γιατί; Μήπως γιατί ο κόσμος εκεί στην Πέλλα ψήφισε κατά 50% τη Νέα Δημοκρατία; Τιμωρείτε δηλαδή το Νομό Πέλλας και τον αποκλείετε από την Εγνατία Οδό; Για ποια, λοιπόν, ισόρροπη ανάπτυξη μιλάτε; Εγώ δεν θα γελούσα στη θέση σας κ. Μαγκριώτη με αυτά που κάνατε. Για ποια ισόρροπη ανάπτυξη, επαναλαμβάνω, μιλάτε όταν η Πέλλα έχει μια εθνική οδό καρμανιόλα, όταν την τελευταία πενταετία σ'αυτόν το δρόμο έχουν σκοτωθεί ογδόντα επτά άνθρωποι και έχουν τραυματιστεί πεντακόσιοι είκοσι οκτώ και όταν έχουν πάθει χιλιάδες άνθρωποι ζημιές; Καταλαβαίνετε, λοιπόν, ότι δεν πρέπει να μιλάτε για τέτοια πράγματα, γιατί δεν κάνατε ισόρροπη ανάπτυξη. Κάνατε ανάπτυξη όπου σας βόλευε. Τι κάνατε όμως για το Γ' Κοινοτικό Πλαίσιο Στήριξης; Καθυστερείτε και χάνετε πολύτιμο χρόνο. Οι αρχές διαχείρισης έπρεπε να είχαν έρθει από την αρχή του έτους και να έχουν ψηφιστεί στο πρώτο εξάμηνο. Διότι τώρα πλέον δεν μπορούμε να δεσμεύσουμε τα χρήματα όπως στο Β' για μια εξαετία. Τώρα, πλέον, στο Ταμειο Συνοχής, πρέπει να δεσμεύσουμε τα χρήματα μόνο για ένα χρόνο, στο Ευρωπαϊκό Ταμείο Περιφερειακής Ανάπτυξης για δύο χρόνια κλπ. Δεν μπορείτε, λοιπόν, ούτε παραπάνω από το 4% του ΑΕΠ να συγκεντρώσετε χρήματα. 'Αρα, τι θα γίνει; Θα χαθούν χρήματα.
'Ηδη, ο Μπαρνιέ έδωσε πρόσφατα απάντηση στο Ευρωπαϊκό Κοινοβούλιο και ξεκαθάρισε. Η Ελλάδα δέσμευσε μέχρι σήμερα από τα δύο τρισεκατομμύρια τα οποία ζήτησε να δεσμεύσει το έτος 2000 στο Ταμείο Συνοχής, μόνο εκατόν τριάντα επτά δισεκατομμύρια, ποσοστό 4,9%.
Είπα προχθές σε επίκαιρη ερώτηση τον κύριο Υπουργό "μάγοι είσθε και θα κατορθώσετε να κάνετε τη δουλειά μέσα σε δύο μήνες;". Γιατί καθυστερείτε τόσο καιρό; Πότε λοιπόν αυτά τα χρήματα θα απορροφηθούν; 'Ενα ερώτημα που έβαλε κάποιος συνάδελφος είναι το εξής. "'Εχουν γίνει εγκρίσεις τομεακών και επιχειρησιακών προγραμμάτων"; 'Οχι. Τώρα συγκεντρώνετε προτάσεις, κύριε Υπουργέ. Τώρα οι νομαρχίες συγκεντρώνουν προτάσεις για συγκεκριμένα έργα. Και βέβαια τα περισσότερα απ'αυτά τα έργα είναι δίχως μελέτες. Και φταίτε εσείς γι'αυτό. Διότι οι κατευθύνσεις δεν δόθηκαν έγκαιρα. Γιατί δεν ήξεραν ούτε τα μέτρα ούτε τίποτα για να μπορέσουν να προχωρήσουν έγκαιρα, ώστε να μπορέσουν να κάνουν όλες αυτές τις ενέργειες.
'Ερχεσθε, λοιπόν, σήμερα και φέρνετε αυτό το νομοσχέδιο, το οποιο ουσιαστικά δίνει υπερεξουσίες σε σας. Είσθε ο απόλυτος άρχοντας. Παραγκωνίζεται ουσιαστικά η Νομαρχιακή και Τοπική Αυτοδιοίκηση και τα έργα αυτά μπορείτε εσείς ανά πάσα στιγμή να τα αλλάξετε.
Σεις διορίζετε τις επιτροπές εμπειρογνωμόνων, σεις διορίζετε τους πάντες και τα πάντα. Είσαστε ο απόλυτος κυρίαρχος. Στην ουσία μιλάμε για ένα παιχνίδι one man show.
'Ερχεστε και μας λέτε ότι θα πάρετε τρεις χιλιάδες επιστήμονες καινούριους. Και σας ρωτώ, κύριε Υπουργέ. Οι ειδικοί επιστήμονες που πήρατε στους δήμους και μας λέγατε εδώ μέσα και μας διατυμπανίζατε ότι αυτοί θα κάνουν τη δουλειά για τα ευρωπαϊκά προγράμματα, τι έγιναν; Χάθηκαν; 'Οχι. Τους μονιμοποιήσατε και μένουν. Τι θέλετε; Να δημιουργήσετε ξανά άλλη μια κομματική μεραρχία του ΠΑΣΟΚ με ημετέρους; 'Οχι, κύριε Υπουργέ. Είναι αδύνατον να συμφωνήσουμε σε τέτοια πράγματα. Από εκεί και πέρα μας δίνετε την απάντηση ότι όλα θα γίνουν σύμφωνα με το νόμο. 'Ερχεστε στη συνέχεια και μας μιλάτε για πολλαπλά στάδια ελέγχου. Γιατί; Μήπως στο Β' Κοινοτικό Πλαίσιο Στήριξης υπήρξαν προβλήματα; Βεβαίως υπήρξαν προβλήματα και το ξέρετε. Θέλετε αυτό το συνονθύλευμα, κύριε Υπουργέ να το ψηφίσουμε. Λέμε ξεκάθαρα όχι. Δεν πρόκεται να στηρίξουμε ούτε τις ελλείψεις σας, ούτε την υπεροψία σας. Γι' αυτό και λέμε όχι σ' αυτό το νομοσχέδιο.
(Χειροκροτήματα από την Πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Αντιπρόεδρος της Βουλής κ. Σγουρίδης.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κυρία και κύριοι συνάδελφοι, επιτέλους θα πρέπει μέσα σ' αυτήν την Αίθουσα να σκεφτόμαστε πολλές φορές πριν τοποθετούμε. Δεν μπορεί από τη μια να λέμε ο καλός Νομάρχης και ο κακός Υπουργός και όταν γίνονται κακοτεχνίες όλα να φορτώνονται στον Υπουργό και όχι στα υπόλοιπα τοπικά όργανα του κράτους που αυτά είναι ο νομάρχης και ο δήμαρχος. Θα πρέπει κάποια στιγμή να σοβαρευτούμε και όχι να συμβαίνει αυτό που συνέβη με την προηγούμενη τοποθέτηση του κ. Τζαμτζή, ο οποίος μας είπε ούτε λίγο ούτε πολύ ότι τώρα ο κύριος Υπουργός γίνεται απόλυτος άρχων και ότι στους νομάρχες και δημάρχους δεν υπάρχουν δικαιώματα ελέγχων. 'Ομως όταν στο Β' Κοινοτικό Πλαίσιο Στήριξης υπήρχαν κακοτεχνίες, για όλες αυτές έφταιγε ο Υπουργός και όχι ο νομάρχης και ο δήμαρχος. Επιτέλους θα πρέπει σ' αυτήν την Αίθουσα να πάψουμ να πετάμε πομφόλυγες, διότι όπως τις πετάμε έτσι θα σκάνε.
Το Γ' Κοινοτικό Πλαίσιο Στήριξης είναι μια τρίτη ευκαιρία για τη χώρα μας. Η πρώτη ήταν με το Α' Κοινοτικό Πλαίσιο Στήριξης. Η δεύτερη ήταν με το Β' Κοινοτικό Πλαίσιο Στήριξης και η τρίτη τώρα ευκαιρία με το Γ' Κοινοτικό Πλαίσιο Στήριξης δεν πρέπει να χαθεί.
Τα χρήματα που θα ανακυκλωθούν εντός της Ελλάδος στο διάστημα 2000-2006 είναι πολλά, μαζί με την ιδία συμμετοχή μας. Από το Γ' Κοινοτικό Πλαίσιο Στήριξης, Ταμείο Συνοχής, INTERREG ανέρχονται σε δεκαεπτάμισι τρισεκατομμύρια δραχμές, από την "Ατζέντα 2000" εννιάμισι τρισεκατομμύρια και να μην ξεχνάμε και τα σαράντα πέντε τρισεκατομμύρια του προϋπολογισμού που είναι η κοινωνική παρέμβαση του κράτους για την κοινωνική πολιτική που πρεπει να ασκήσουμε.
Δεν πρέπει, λοιπόν, αυτά τα χρήματα να τα αξιοποιήσουμε; Ασφαλώς και πρέπει. Το ό,τι πήραμε τόσα λεφτά, δεν είναι γιατί μας έκαναν χάρη οι Ευρωπαίοι. Δεν μας έδωσαν τα λεφτά γιατί είμασταν έξυπνοι και τους ξεγελάσαμε. 'Εγινε γιατί το κατά κεφαλήν εισόδημα και του Νομού Αττικής έφτασε να είναι κάτι λιγότερο από το 75% του κοινοτικού μέσου όρου. Γι' αυτό πήραμε όλα αυτά τα χρήματα.
Το επισημαίνω αυτό για να δώσω μια έμφαση, κύριοι συνάδελφοι και γιατί πρέπει μέσα σε αυτήν την Αίθουσα να είμαστε δίκαιοι. Το Κοινοτικό Δίκαιο εφαρμόζεται απαρέγκλιτα και πρέπει να το πάρουμε είδηση. Είτε το καταλάβουμε είτε δεν το καταλάβουμε αυτό θα γίνεται. Δεν θα πρέπει τα οφέλη μας από την κοινότητα να τα θεωρούμε επιτεύγματά μας και όλες τις ζημιές να τις επιρρίπτουμε στην κακιά Ευρωπαϊκή 'Ενωση. Αυτό το τροπάριο θα πρέπει να τελειώσει. Πρέπει να σταματήσει το τροπάριο ότι όποτε μας συμφέρει είναι έτσι και όποτε δεν μας συμφέρει είναι αλλιώς.
Και αυτό το επισημαίνω ως μέγιστη προϋπόθεση και έτσι πρέπει να συζητάμε μέσα στο Κοινοβούλιο για να αποκτήσουν οι πολίτες μας ευρωπαϊκή συνείδηση. Ειδάλλως δεν πρόκειται να αποκτήσουν οι πολίτες ευρωπαϊκή συνείδηση. Κάποιοι είπαν εδώ στην Αίθουσα ότι δεν θα υπάρξουν άλλες ευκαιρίες. Μέγα λάθος. 'Ισως είναι μικρότερες σε οικονομικό μέγεθος, αλλά άλλες ευκαιρίες θα υπάρξουν. Θα υπάρξουν και άλλα Κοινοτικά Πλαίσια Στήριξης και άλλα πακέτα.
Η σύγκλιση των οικονομιών και των κοινωνιών μέσα στην Ευρώπη, θα γίνεται πάντα με διαδοχικές προσεγγίσεις και ανάλογα με τον κοινοτικό μέσο όρο. Και τα κοινοτικά ταμεία λειτουργούν ως μηχανισμοί αναδιανεμητικοί, προς όφελος φυσικά της ελληνικής κοινωνίας. Και για να αξιοποιήσουμε τα χρήματα, πρέπει να οργανωθούμε σωστά. Και το νομοσχέδιο αυτό, αυτό κάνει.
'Εχουμε την εμπειρία του Β' Κοινοτικού Πλαισίου Στήριξης. Σίγουρα όμως θα πρέπει να δούμε και να επισημάνουμε, ότι υπάρχουν νεωτερισμοί στο Γ' Κοινοτικό Πλαίσιο Στήριξης. Ο πρώτος νεωτερισμός είναι ότι ξεκινάμε με δικά μας λεφτά. Δεν μας δίνουν προκαταβολές. 'Αρα, πρέπει οπωσδήποτε να επιλέξουμε έργα ώριμα, ώστε να υπάρχουν και απορροφήσεις.
Ο δεύτερος νεωτερισμός είναι ότι..
ΑΡΙΣΤΟΤΕΛΗΣ ΠΑΥΛΙΔΗΣ:Μας το επέβαλαν.
ΠΑΝΑΓΙΩΤΗΣ ΣΓΟΥΡΙΔΗΣ (B' Aντιπρόεδρος της Βουλής): Είπα προηγουμένως κάτι, αλλά κύριε Παυλίδη, φαίνεται ότι εσείς αυτά που έχετε στο μυαλό σας, αυτά θέλετε να ακούτε. Είπα ότι πρέπει να αποκτήσουμε μια συγκεκριμένη συνείδηση, ώστε το Κοινοτικό Δίκαιο το οποίο δεν το κάνουν για μας, το κάνουν και για τους Γάλλους και για τους Βρετανούς και για τους Βέλγους. Αυτοί δηλαδή είναι καλά παιδιά και εμείς είμαστε τα κακά; Δεν το νομίζω αυτό. Και επιτέλους, αυτή η αυτοκριτική για τον 'Ελληνα είναι ο τελευταίος στην Ευρώπη πρέπει να σταματήσει. Δεν του αρμόζει του 'Ελληνα αυτό.
ΑΡΙΣΤΟΤΕΛΗΣ ΠΑΥΛΙΔΗΣ: Στον Πρωθυπουργό να τα πείτε.
( Κωδωνοκρουσίες ) 
ΠΑΝΑΓΙΩΤΗΣ ΣΓΟΥΡΙΔΗΣ (B' Aντιπρόεδρος της Βουλής): Ο Πρωθυπουργός τα λέει πολύ σωστά, κύριε Παυλίδη, αλλά δυστυχώς εσείς για λόγους εσωκομματικής σας κατανάλωσης και κατανάλωσης κομματικής, προσπαθείτε να δημιουργείτε όλο αυτό το κλίμα το οποίο επικρατεί και στο τέλος, τορπιλίζετε τα θεμέλια του πολιτικού κόσμου.
Το δεύτερο και το βασικό είναι ότι αυτά τα λεφτά, πρέπει σε δύο χρόνια να απορροφούνται. Αν δεν απορροφηθούν αυτά τα χρήματα, σαφώς και χάνονται. Και εδώ κοιτάξτε την εξής καινοτομία, ότι επιτέλους από την Κοινότητα ασκείται ο έλεγχος της νομιμότητας και όχι ο έλεγχος στης σκοπιμότητας. Δηλαδή πλέον η Ευρωπαϊκή 'Ενωση, δεν έρχεται να σου πει γιατί εντάσσεις το κάθε έργο ή δεν το εντάσσεις. Η Ευρωπαϊκή 'Ενωση λέει, δικές σας είναι οι ευθύνες και για την ένταξη και για την παρακολούθηση και για τη διαχείριση. Είναι σαφές αυτό. Και για την ένταξη και για την παρακολούθηση και για την διαχείριση, είμαστε υπεύθυνοι εμείς. Για τον έλεγχο τον κεντρικό έρχεται η Ευρωπαϊκή 'Ενωση.
Και θα έλεγα εν κατακλείδι ότι το νομοσχέδιο αυτό κινείται στη σωστή κατεύθυνση. Αν και θα μπορούσε, κύριε Υπουργέ, να ήταν πιο απλό. Είναι γεγονός ότι είναι αρκετά σύνθετο το νομοσχέδιο. Θα μπορούσε να είναι πιο απλό. Αλλά όμως κανένας νόμος δεν είναι θέσφατος. Κανένας νόμος δεν κατεβαίνει από το Θεό, ώστε να είναι μέσα στις Δέκα Εντολές. 'Αρα, σημαίνει ότι κάποια στιγμή μπορεί να τον διορθώσουμε. Γι'αυτό υπάρχει και το Κοινοβούλιο, ειδάλλως, δεν θα χρειαζόμασταν, δεν θα υπήρχαμε. Από την άλλη, πρέπει να επισημάνουμε ότι οι νόμοι της Δημόσιας Διοίκησης λειτουργούν. 'Ακουσα προηγουμένως τον προ-προηγούμενο κατελθόντα εκ του Βήματος που είπε το εξής: Πώς θα προσλαμβάνονται αυτοί; Σιγά κύριοι συνάδελφοι αν σε κάθε νόμο λέμε ότι σ'αυτήν την περίπτωση προσλαμβάνονται μ'αυτά τα κριτήρια.
Το λέμε, κύριε Υπουργέ, αλλά όμως πρέπει να καταλάβουμε κάποια στιγμή ότι δεν χρειάζεται σε κάθε νόμο να επαναλαμβάνουμε τα ίδια και τα ίδια. Υπάρχει Δημόσια Διοίκηση. 'Οπως επίσης, όποιος νομίζει ότι υπάρχουν κακοτεχνίες, υπάρχει η δικαιοσύνη. Και γιατί δηλαδή αν υπάρχουν κάποιες κακοτεχνίες θα πρέπει σώνει και καλά να τον πάμε φυλακή; Υπάρχει η δικαιοσύνη. Πρέπει να επιλαμβάνεται το κράτος; Δηλαδή η δικαιοσύνη τι είναι; Δράττομαι όμως της ευκαιρίας αυτής -δεν έχω να κάνω επί του νομοσχεδίου ειδικότερη κριτική- για να θέσω ένα ζήτημα γύρω από τη φιλοσοφία της ανάπτυξης στη χώρα μας, απ'αυτό που λέμε το βέλος της ανάπτυξης.
Κυρίες και κύριοι συνάδελφοι, δεν έχει ξεκαθαρίσει ακόμα ποιο πολιτικό μοντέλο θα έχει η Ευρωπαϊκή 'Ενωση. Θα είναι η διακυβερνητική Ευρώπη, θα είναι η Ευρώπη των περιφερειών, θα είναι η Ευρώπη των κρατών διά των περιφερειών, θα είναι η Ευρώπη των περιφερειών διά των κρατών; Φεντεραλιστικό μοντέλο; Δεν έχει ξεκαθαρίσει αυτό το πράγμα.
'Oπως και να είναι όμως αποδεικνύεται ότι πυρήνας της Ευρωπαϊκής αυτής 'Ενωσης είναι, κύριοι συνάδελφοι, η περιφέρεια. Και η περιφέρεια θα παίξει σημαντικό ρόλο. Η Ελλάδα λοιπόν θα πρέπει να είναι έτοιμη να αντιμετωπίσει αυτήν την πρόκληση. Πρέπει να στραφούμε να ενισχύσουμε την ελληνική περιφέρεια.
Θα μου πείτε, κύριε Υπουργέ, μα η ανισότητα και η ανισορροπία ανάμεσα στις περιφέρειες της Ελλάδας από την πλουσιότερη στη φτωχότερη είναι μικρή. Είναι πολύ μικρότερη από την ανισότητα που υπάρχει ανάμεσα στις περιφέρειες της Γαλλίας, στις περιφέρειες του Βελγίου ανάλογα με το σύστημά τους.
Θα σας έλεγα ότι για μένα δεν είναι θέμα οικονομικό.
(Στο σημείο αυτό κτυπάει το κουδούνι λήξεως του χρόνου ομιλίας του Β' Αντιπροέδρου της Βουλής κ. Π. Σγουρίδη) Συγνώμη, κύριε Πρόεδρε, θα ήθελα ένα λεπτό για τις διακοπές που μου έγιναν.
ΠΡΟΕΔΡΕΥΩΝ (Κωνσταντίνος Γείτονας): 'Ενα λεπτό, κύριε Σγουρίδη.
ΝΙΚΟΛΑΟΣ ΓΚΕΛΕΣΤΑΘΗΣ: Δείξτε ανοχή στον κύριο Πρόεδρο.
ΙΩΑΝΝΗΣ ΜΑΓΚΡΙΩΤΗΣ: Μην είστε τόσο σκληρός.
ΠΡΟΕΔΡΕΥΩΝ (Κωνσταντίνος Γείτονας): 'Οχι, κοιτάξτε να δείτε. Ο κ. Σγουρίδης ζήτησε την ανοχή του Προεδρείου και αυτή παρέχεται εφόσον και όλοι οι συνάδελφοι πριν απήλαυσαν αυτό το προνόμιο...
Συνεχίστε, παρακαλώ.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): 'Αρα για μένα, κύριε Υπουργέ, δεν είναι θέμα οικονομικό. Είναι κυρίως θέμα πληθυσμιακό. Το πρόβλημα της ελληνικής περιφέρειας είναι θέμα πληθυσμιακό. Πρέπει να δημιουργήσουμε μια τέτοια κρίσιμη μάζα πληθυσμού ώστε αφ'ενός να αυτοτροφοδοτείται αριθμητικά και αφ'ετέρου να δημιουργεί τοπική αγορά όπου θα επαναεπενδύει και θα ανακυκλώνει το τζίρο.
Σε πρώτη φάση προσπαθήσαμε και με τα δύο Κοινοτικά Πλαίσια Στήριξης να δημιουργήσουμε πλέγμα βιοτεχνικών βιομηχανιών, ώστε να συγκρατήσουμε τον υπάρχοντα πληθυσμό και παράλληλα να στηρίξουμε την αγροτική υποδομή και την ύπαιθρο. Σε δεύτερη φάση όμως θα πρέπει να δούμε τον τρόπο με τον οποίο θα πρέπει να ενισχύσουμε πληθυσμιακά τις περιφέρειες. Θα παίξουν σημαντικό ρόλο μέσα σ' αυτήν την Ευρώπη, που δεν ξέρω σε ποια κατεύθυνση κινείται, αλλά πάντως θα είναι σημαντικό οι περιφερειές μας να είναι από πληθυσμιακής απόψεως γεμάτες.
Και δεν μπορώ να καταλάβω γιατί δεν προχωράμε σε μια περιφερειακή οργάνωση του ευρύτερου δημόσιου τομέα. Δεν μπορώ να καταλάβω γιατί ο ΟΣΕ σώνει και καλά, ενώ η καρδιά αν θέλετε των σιδηροδρόμων είναι η Λάρισα, θα πρέπει να έχει το κέντρο του εδώ. Δεν μπορώ να καταλάβω γιατί το 'Ιδρυμα Παλιννοστούντων θα πρέπει να βρίσκεται σώνει και καλά στην Αθήνα. Δεν μπορώ να καταλάβω γιατι ο Οργανισμός Επιδοτήσεων...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Θα τελειώσω, κύριε Πρόεδρε, με μία φράση.
Δεν μπορώ να καταλάβω γιατί λοιπόν θα πρέπει ο οποιοσδήποτε άλφα ή βήτα οργανισμός ή Δημόσια Επιχείρηση να βρίσκεται στην Αθήνα. 'Αρα θα πρέπει να επιχειρήσουμε σε μια εποχή που το ΙΝΤΕΡΝΕΤ είναι το μοναδικό εργαλείο μέσα από το οποίο γίνεται η επικοινωνία να κάνουμε μια τέτοια αλλαγή πάνω σε ένα δυσκίνητο και συγκεντρωτικό σύστημα. 'Αρα λοιπόν πρέπει να κατευθυνθεί ένα κομμάτι του Γ' Κοινοτικού Πλαισίου Στήριξης στην περιφερειακή οργάνωση του ευρύτερου δημόσιου τομέα.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): 'Εχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. Θα σας δώσω δύο λεπτά κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Πολύ γρήγορα, κύριε Πρόεδρε, για να ζωντανέψουμε λίγο τη συζήτηση,. Είναι και έντεκα η ώρα.
Αγαπητέ Πρόεδρε, κατανοώ την αλληλεγγύη που δείξατε στο μέλος του Προεδρείου. 'Αλλωστε είναι τόσο σημαντικά αυτά που έθιξε στην ομιλία του. Εμείς οι Κοινοβουλευτικοί Εκπρόσωποι είμαστε καταδικασμένοι να είμαστε σε διαρκή αντιπαράθεση. Δεν πρόκειται να φτιάξουμε τη δική μας συντεχνία μέσα στην Αίθουσα, δυστυχώς.
Θέλω όμως να πω απαντώντας στις προσκλήσεις του κ. Τζαμτζή ότι τον συγχαίρω για την αγόρευσή του και την ανάδειξη των θεμάτων της Πέλλας. Μόνο που εδώ δεν είναι η αίθουσα του Νομαρχιακού Συμβουλίου της Πέλλας, είναι η Αίθουσα του Εθνικού Κοινοβουλίου και συζητούμε γενικότερα θέματα αυτή τη στιγμή.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, θα ήθελα το λόγο επί του Κανονισμού. Παρεκκλίνει των καθηκόντων του.
ΙΩΑΝΝΗΣ ΜΑΓΚΡΙΩΤΗΣ: Καθόλου.
ΑΡΙΣΤΟΤΕΛΗΣ ΠΑΥΛΙΔΗΣ: 'Η θα μιλάτε σαν Κοινοβουλευτικός Εκπρόσωπος ή θα μιλάτε σαν Βουλευτής.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ πολύ! 
ΑΡΙΣΤΟΤΕΛΗΣ ΠΑΥΛΙΔΗΣ: Τι σχέση έχει αυτό το πράγμα..
ΠΡΟΕΔΡΕΥΩΝ (Κωνσταντίνος Γείτονας): Υπάρχει Προεδρείο, υπάρχει Κανονισμός. Ο Κοινοβουλευτικός Εκπρόσωπος έχει δικαίωμα να ομιλήσει. Μπορείτε να του απαντήσετε στη συνέχεια επί της ουσίας.
ΝΙΚΟΛΑΟΣ ΓΚΕΛΕΣΤΑΘΗΣ: Στη δευτερολογία του.
ΙΩΑΝΝΗΣ ΜΑΓΚΡΙΩΤΗΣ: Δεν κατάλαβα την έκρηξη του κ. Παυλίδη. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Μαγκριώτη, συνεχίστε να προχωρήσουμε στους ομιλητές.
ΙΩΑΝΝΗΣ ΜΑΓΚΡΙΩΤΗΣ: Ευχαριστώ πολύ.
Θέλω να πω πάρα πολύ γρήγορα και στο χρόνο που μου δώσατε κύριε Πρόεδρε, ότι εάν πράγματι δόθηκε ο δρόμος του Μελισσοχωρίου πριν από τις εκλογές και έκλεισε πάλι μετεκλογικά, εάν εξυπηρετούσε κάποια προεκλογική σκοπιμότητα, εγώ συμφωνώ μαζί του, αυτό είναι καταδικαστέο.
Θα ήθελα να του πω, όμως, ότι υπάρχουν πολλά αντίστοιχα γεγονότα -θα πάω λίγο πιο πίσω- τον Οκτώβρη του 1981. Οι δρόμοι Σερρών-Θεσσαλονίκης, Καβάλας-Θεσσαλονίκης δόθηκαν στην κυκλοφορία άρον-άρον πριν από τις εκλογές για να προλάβει τις εκλογές η Νέα Δημοκρατία.
ΙΟΡΔΑΝΗΣ ΤΖΑΜΤΖΗΣ: Κύριε συνάδελφε....
ΙΩΑΝΝΗΣ ΜΑΓΚΡΙΩΤΗΣ: Σας παρακαλώ, κύριε Τζαμτζή, δεν σας διέκοψα.
Πρέπει να σας πω ότι κάθε χρόνο δαπανά το δημόσιο πολλά ...
ΙΟΡΔΑΝΗΣ ΤΖΑΜΤΖΗΣ: Κύριε συνάδελφε....
ΠΡΟΕΔΡΕΥΩΝ (Κωνσταντίνος Γείτονας): Κύριε Τζαμτζή, θα σας παρακαλέσω να μην παραβιάζετε τον Κανονισμό.
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, με όλο το σεβασμό στο Προεδρείο, την ώρα που μιλούσα ο κ. Μαγκριώτης με διέκοψε ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! 
ΙΩΑΝΝΗΣ ΜΑΓΚΡΙΩΤΗΣ: Δεν σας διέκοψα. Χαμογέλασα μόνο και το αξιολογήσατε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Μαγκριώτη, ολοκληρώστε. Μην πάμε τόσο πίσω στο '80.
ΙΩΑΝΝΗΣ ΜΑΓΚΡΙΩΤΗΣ: Εδώ πήγαν στο '70 και είπαν για τα Σπάτα.
ΠΡΟΕΔΡΕΥΩΝ (Κωνσταντίνος Γείτονας): Δεν πειράζει τώρα, τι να κάνουμε; Ας πάμε μπροστά στο μέλλον.
ΙΩΑΝΝΗΣ ΜΑΓΚΡΙΩΤΗΣ: Θέλω, λοιπόν, να του θυμίσω, ότι πάλι φέτος και οι δύο δρόμοι έκλεισαν και έδωσε πολλά δισεκατομμύρια η Περιφέρεια Κεντρικής Μακεδονίας για να τους ξανανοίξει. Γι'αυτές τις κακοτεχνίες οι υπεύθυνοι μήπως λογοδότησαν στη δικαιοσύνη; Ασφαλώς όχι. Καθημερινά ο πολίτης διαπιστώνει τις κακοτεχνίες, γιατί οι δρόμοι κλείνουν.
Σήμερα οι κακοτεχνίες διαπιστώνονται, διότι η Κυβέρνησή μας θεσμοθέτησε τον έλεγχο. Το ποσοστό του 55%, που επικαλούνται τις κακοτεχνίες, αποδείχθηκε και αποκαλύφθηκε από τον έλεγχο που κάνουν οι αρμόδιες υπηρεσίες και οι ελεγκτικοί μηχανισμοί με νόμο που κατοχύρωσε η δική μας Κυβέρνηση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Σας παρακαλώ, κύριε Πρόεδρε, να ολοκληρώσω γιατί είχα και διακοπές.
ΠΡΟΕΔΡΕΥΩΝ (Κωνσταντίνος Γείτονας): Ζητήσατε δύο λεπτά και έχετε μιλήσει ήδη τρία.
IΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε.
Εάν πράγματι το ΠΑ.ΣΟ.Κ. δεν έκανε τίποτα όλα αυτά τα χρόνια και η Νέα Δημοκρατία, όπως είπε ο κ. Παυλόπουλος, είχε απορροφήσει από το Α' Κοινοτικό Πλαίσιο Στήριξης μέχρι τον Οκτώβριο του '93 το 97%, τότε θα κέρδιζε και τις εκλογές. Ο ελληνικός λαός τόσο αγνώμων είναι και τους καταψήφισε καθολικά και απόλυτα τον Οκτώβριο του '93 και τους καταψηφίζει συνεχώς; Μην υποτιμάτε τον ελληνικό λαό, αγαπητοί συνάδελφοι της Νέας Δημοκρατίας, τόσο πολύ. Μπορεί να μην τα κάναμε όλα ή να μην κάναμε όσα έπρεπε, σίγουρα όμως κάναμε πολλά περισσότερα από σας. Σίγουρα είμαστε πολύ πιο αξιόπιστοι από σας. Να είστε βέβαιοι ότι την τετραετία που έχουμε μπροστά θα έχουμε πολύ πιο υψηλή προσφορά, γιατί έχουμε προετοιμάσει πολύ καλά την τετραετία.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο. 
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, παρακαλώ το λόγο επί προσωπικού. 
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει προσωπικό θέμα. 
ΙΟΡΔΑΝΗΣ ΤΖΑΜΤΖΗΣ: Ο κ. Μαγκριώτης αναφέρθηκε προσωπικά. Πώς δεν υπάρχει προσωπικό θέμα; ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει. 'Ασκησε πολιτική κριτική πάνω στα όσα είπατε.
ΙΟΡΔΑΝΗΣ ΤΖΑΜΤΖΗΣ: Δεν είναι θέμα πολιτικής κριτικής.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζαμτζή, μη δημιουργείτε αυτή την ώρα τέτοιο θέμα. Δεν υπάρχει κανένα προσωπικό θέμα. Να είσαστε σίγουρος ότι αν υπήρχε, το Προεδρείο θα σας έδινε το λόγο. 
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, πρέπει να του δώσετε το λόγο για ένα λεπτό να σας πει σε τι συνίσταται το προσωπικό του θέμα.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριοι συνάδελφοι, παραβλέπω την παρέμβαση, κατά την κρίση μου, όχι απαραίτητη, του κυρίου Κοινοβουλευτικού Εκπροσώπου του ΠΑ.ΣΟ.Κ., διότι νομίζω πως το θέμα που έθιξε, δηλαδή συμψηφισμός των αμαρτημάτων, δεν δικαιώνει την πολιτική της Κυβερνήσεως του ΠΑ.ΣΟ.Κ. επί είκοσι χρόνια.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) Αυτή η νοοτροπία συμψηφισμού αμαρτημάτων του απωτάτου παρελθόντος με αμαρτήματα, βαρύτατα, του προσφάτου παρελθόντος μάλλον δεν σας ευνοεί. Γι'αυτό, λοιπόν, απομακρύνομαι από την τοποθέτηση του κυρίου Κοινοβουλευτικού Εκπροσώπου του ΠΑ.ΣΟ.Κ. και επιστρέφω σε μία κατά την κρίση μου ιδιαιτέρως σημαντική αναφορά άλλου στελέχους του ΠΑ.ΣΟ.Κ., του Αντιπροέδρου της Βουλής μας του κ. Σγουρίδη, ο οποίος προ ολίγου κατήλθε από το Βήμα. 'Εκανε μία αναφορά, κύριε Υπουργέ, ιδιαιτέρως σημαντική. "Ας αξιοποιήσουμε ό,τι μας προσφέρει η συμμετοχή μας στην τρισκατάρατη Ευρωπαϊκή 'Ενωση, κατά τις απόψεις παλαιότερα του ΠΑ.ΣΟ.Κ. για να κοιτάξουμε την περιφέρεια". Μία περιφέρεια κύριοι, η οποία αισθάνεται να είναι θετή θυγατέρα του Αθηνοκεντρικού κράτους.
Τα στοιχεία που έχουμε, εσείς και εγώ, λένε ότι το 54% των επενδύσεων που έγιναν δια των διαφόρων κοινοτικών χρηματοδοτήσεων έχουν συγκεντρωθεί στο Λεκανοπέδιο Αττικής και το 46% σε όλη την υπόλοιπη Ελλάδα. Δικά σας είναι τα στοιχεία. Εάν πάρετε τα στοιχεία που δημοσιεύονται στο ογκώδες έργο "Νομοί της Ελλάδας" θα δείτε ότι η περιφέρεια δεν έχει τη φυσιογνωμία που θα μπορούσε να είχε. Και πώς είναι δυνατόν να έχει αυτήν τη φυσιογνωμία όταν σήμερα συζητάμε για την έναρξη μιας διαδικασίας που θα έπρεπε να έχει προηγηθεί κατά την κρίση μου τουλάχιστον κατά δώδεκα μήνες; Κύριοι συνάδελφοι, το πρόγραμμα 2000-2006 στην ουσία σε άλλες χώρες έχει αρχίσει από την πρωτοχρονιά του 2000. Δηλαδή, όλες οι προπαρασκευαστικές εργασίες έγιναν πριν από την πρωτοχρονιά του 2000. Ο "Κανονισμός" ψηφίστηκε, από ότι λένε τα στοιχεία μου, το Μάρτιο του 1999. Υπήρχε λοιπόν χρόνος για τα κράτη που έκαναν νοικοκυρεμένη προπαρασκευή, καθόσον οι κατευθεντήριες γραμμές -εσείς κύριε Υφυπουργέ, το γνωρίζετε καλύτερα από εμένα-είχαν καθοριστεί από το 1997. Η λεπτομερέστερη επεξεργασία τους οδήγησε στο να ψηφιστεί ο κανονισμός το Μάρτιο του 1999, ώστε να δοθεί χρόνος άμεσης λειτουργίας μηχανισμού απορροφήσεως των σχετικών κοινοτικών πιστώσεων.
Ενώ είχατε χρόνο, λοιπόν, φέρνετε σήμερα, στο τέλος του 2000, να ψηφίσουμε διαδικασία, βάσει κοινοτικού Κανονισμού, που θα βοηθήσει ή θα συμβάλλει ή θα είναι αποκλειστική στο να απορροφήσουμε πιστώσεις που θα έπρεπε να είχαν απορροφηθεί από την πρωτοχρονιά του 2000. Δεν θεωρείτε ότι αυτό είναι αρνητικό για την εικόνα της Κυβέρνησής σας, αλλά και για την εικόνα της χώρας μας; Θα αναφερθώ στους κανονισμούς που έχουν οριστικοποιηθεί, κύριοι συνάδελφοι, για τα διάφορα π.χ. Ταμείο Συνοχής. Είναι πράγματι πολύ σκληρότεροι του παρελθόντος και αφορμή γι'αυτό έδωσαν χώρες σαν την Ελλάδα οι οποίες κινήθηκαν κατά ένα άτσαλο τρόπο. Προβληματίστηκαν οι Βρυξέλες: πού θα πάει αυτή η κατάσταση της χαλαρής εφαρμογής κάποιων κανονισμών. 'Ετσι φθάσαμε στο σημείο -σας τα είπε αυτά ο κ. Μπαρνιέ προ ημερών- να λέμε ότι στο Ταμείο Συνοχής δεν επιτρέπεται η μεταφορά πόρων από έτους εις έτος. Είναι ακριβές αυτό και οδηγεί σε πιθανή απώλεια πιστώσεων λόγω καθυστερήσεων, εξαιτίας σας.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Στα διαρθρωτικά ταμεία.
ΑΡΙΣΤΟΤΕΛΗΣ ΠΑΥΛΙΔΗΣ: Δεν επιτρέπεται.
Μπορείτε να μας πείτε εάν η χώρα μας τήρησε αυτόν τον όρο το 2000; Θα έχουμε απώλεια ή δεν θα έχουμε; Δεύτερο στοιχείο. Τα έχω σημειώσει για να ρωτήσω και τώρα που θα πάρετε το λόγο, να μας απαντήσετε. Η Ελλάδα είχε δεσμεύσει μέχρι το Σεπτέμβριο του τρέχοντος έτους το 45% των κονδυλίων για την ανάπτυξη αυτού του προγράμματος δηλαδή του Γ' Κ.Π.Σ. Το υπόλοιπο 55% πρέπει να το δεσμεύσουμε μέχρι την 1η Νοεμβρίου. Είναι περίπου ογδόντα δισεκατομμύρια. 'Εχει γίνει αυτό; Εχουν δεσμευθεί ογδόντα δισεκατομμύρια σε διάστημα δύο μηνών; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το Ταμείο Συνοχής... 
ΑΡΙΣΤΟΤΕΛΗΣ ΠΑΥΛΙΔΗΣ: Ακριβώς αυτό, το Ταμείο Συνοχής. 'Εγινε αυτό το πράγμα; Οι πληροφορίες από τις υπηρεσίες σας λένε ότι έχετε παρεκκλίνει τελείως του προγράμματος. Θα κάνω τώρα μία απλή αριθμητική σκέψη. Μια ολόκληρη χρονιά είναι χαμένη, όχι γιατί εσείς λογιστικά έχετε τακτοποιήσει κάποια πράγματα και θα μου απαντήσετε τώρα ότι "λογιστικά τα μανουβράρατε". Δεν έπρεπε μέσα στο 2000 να έχουμε έργα εκτελούμενα και χρηματοδοτούμενα από το Γ' Κοινοτικό Πλαίσιο Στήριξης; Δεν θα μιλήσω εγώ για την Αθήνα ή θα για τη Θεσσαλονίκη. Τα γνωρίζετε. Θα σας μιλήσω για τη νησιωτική Ελλάδα. Γι' αυτό άλλωστε έκαμα αναφορά στην παρατήρηση του κ. Σγουρίδη. Ερωτώ, λοιπόν: "στην περιφέρεια", στη νησιωτική Ελλάδα ποιο έργο κάματε αυτήν τη χρονιά που είναι χρονιά Γ' Κοινοτικού Πλαισίου Στήριξης; Πριν μου απαντήσετε σας λέγω ότι επειδή οφείλω και εγώ να κάνω αναφορά στο πως εξετελέσθη το Β' Κοινοτικό Πλαίσιο Στήριξης, Θα σας ταξιδέψω στο Αιγαίο και θα μείνετε κατάπληκτος από τις εκκρεμότητες που έχει αυτή η περιοχή εξαιτίας της ολιγωρίας σας, της κακής διαχείρισης και της μη προσοχής προς τη περιφέρεια, προς την νησιωτική Ελλάδα.
Κύριε Υπουργέ, εάν έλθετε στην εκλογική μου περιφέρεια στα Δωδεκάνησα και πάτε στο Καστελόριζο θα μείνετε κατάπληκτος με την ανικανότητα της κυβερνήσεώς σας να μοιράσει είκοσι δύο σπίτια που χτίστηκαν με δαπάνες του ελληνικού δημοσίου. Κύριοι συνάδελφοι, εάν πάτε στη Κάσο, το λιμάνι της, ένα τόσο δα λιμανάκι, χτίζεται δεκαπέντε χρόνια. Αναγκάσθηκε ο ίδιος ο Πρωθυπουργός, παραμονές των εκλογών, να υποσχεθεί ότι θα τελειώσει αυτό το έργο και όταν τελικά ξεσηκωθήκαμε οι Δωδεκανήσιοι και ήρθαμε στο Υπουργείο μας βάλατε να πληρώσουμε και το ρεφενέ. Υποσχέθηκε ένα δισεκατομμύριο ο Πρωθυπουργός και αξιώσατε από το ταλαίπωρο Λιμενικό Ταμείο Δωδεκανήσου, με δεκαοχτώ νησιά στη δικαιοδοσία του να σας δώσει διακόσια πενήντα εκατομμύρια για να βάλετε εσείς, το ΥΠΕΘΟ, τα τετρακόσια πενήντα και να συμμαζέψετε έτσι κάπως την κατάσταση. Πού είναι το τελευταίο Κοινοτικό Πλαίσιο; Από το 1994 μέχρι το 1999 εσείς είχατε τη διαχείριση, πάλι η ίδια Κυβέρνηση. Τι κάματε για την Κάσο; Θέλετε να πάμε παραπάνω; Να σας πάω στη Κάρπαθο; Λιμανάκι στο Φοινίκι από το 1993 νεκρό, τίποτα. O " ανατολικός δρόμος" πρέπει να γίνει και δεν έχει μπει ούτε χιλιοστό ασφάλτου. Το φράγμα του Σχοινά να αναζητούμε στα χαρτιά και δεν το βρίσκουμε.
Σας κάνουμε αυτήν την αναφορά για να σας πούμε ότι εάν ταξειδέψουμε μαζί -εσείς που υποθέτω ότι έχετε μια καλή προαίρεση- δεν θα πιστεύετε αυτά που βλέπετε. Η Ρόδος είναι τουριστικό κέντρο. Πόσα χρόνια γίνεται το λιμάνι της Ρόδου; Δεν έχει λιμάνι η Ρόδος. Η μαρίνα της είναι και αυτή νεκρή. Το φράγμα του Γαδουρά έγινε φάντασμα, το Φράγμα της Απολλακιάς ολίγο αξιοποιείται, η νέα είσοδος στην πόλη της Ρόδου ούτε που φαίνεται στον ορίζοντα.
Στη γενέτειρά μου, την Κω, το ίδιο. Κάνατε ακροβασίες για να πάρει ο Δήμος τη μαρίνα και τον οδηγήσατε να δανεισθεί ένα δισ. για τα κτιριακά. Πού να σας πάω; Στο αεροδρόμιο της Καλύμνου; Κύριοι συνάδελφοι, ένας διάδρομος προσγείωσης οκτακοσίων μέτρων γίνεται δώδεκα χρόνια. Αυτή είναι η διαχείριση. Δική σας διαχείριση είναι αυτή.
Να πάμε στη Λέρο; Πού είναι το ειδικό πρόγραμμα Λέρου; Τι κάνατε για το ειδικό πρόγραμμα Λέρου, ποιο έργο υποδομής έγινε βάσει αυτού. Πού είναι το νέο αεροδρόμιο; Ρωτήστε ένα κάτοικο για ένα σημαντικό έργο που έγινε για να αλλάξει η δομή της κοινωνίας και γνωρίζετε ποιο είναι το κοινωνικό πρόβλημα της Λέρου.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Εχουν γίνει βήματα, κύριε Παυλίδη. Μην μας αδικείτε.
ΑΡΙΣΤΟΤΕΛΗΣ ΠΑΥΛΙΔΗΣ: Δεν αδικώ κανέναν. 'Ισα-ίσα είμαι εκ των πρωτεργατών της εφαρμογής του Κανονισμού 815 με τον κ. 'Εβερτ τότε Υπουργό Υγείας, Πρόνοιας, κανονισμό που τον είχατε στα χέρια σας νεκρό επί χρόνια. Δεν αδικώ κανέναν και όσα σας λέγω σας τα λέγω για να καταγραφούν στα Πρακτικά για εσάς και όχι για εμάς τους Δωδεκανήσιους που τα γνωρίζουμε. Εμείς γνωρίζουμε την εγκατάλειψη του λιμενικού έργο Πάτμου, την περιπέτεια της λιμνοδεξαμενής στη Σύμη, την απομόνωση του Αγαθονησιού, των Λειψών , της Αστυπάλαιας, της Νισύρου, της Τήλου, της Χάλκης και τις απίστευτες περιπέτειες όσων τολμούν να κάμουν "επένδυση" στα νησιά μας.
'Ερχεσθε, λοιπόν, σήμερα και θέλετε να μεταδώσετε ένα αίσθημα αισιοδοξίας για το Γ' Κοινοτικό Πλαίσιο Στήριξης. Με ποια νομοθεσία, κύριε Υφυπουργέ, και με ποια διοίκηση; Ελάτε στους νομούς μας και θα δείτε άδειες τις νομαρχίες, άδεια τα επαρχεία. Με ποιους υπαλλήλους -ακόμα και αυτούς που λέτε να πάρετε το 2001- θα κάμετε εφαρμογή προγραμμάτων; Ξέρετε τι κάματε εσείς; Εσείς αποδεχτήκατε διαδικασίες που από τις Βρυξέλες εκπορευόμενες είναι συμβατές με τις κεντρικές υπηρεσίες των Υπουργείων σας, αλλά δεν είναι συμβατές με τις υπηρεσίες που έχει η περιφέρεια.
'Εγινε προχθές στη Ρόδο Σύσκεψη της "Συντονιστικής Επιτροπής Προώθησης των Δωδεκανησιακών Θεμάτων" παρόντων των Βουλευτών Δωδεκανήσου και άλλων παραγόντων. Ξέρετε γιατί συστήθηκε αυτή η επιτροπή; Η απόγνωση ότι δεν γίνεται τίποτα οδήγησε στην απόφαση μόνοι μας να αντιμετωπίσουμε τα πράγματα που η αδιαφορία σας έχει καταδικάσει στη στασιμότητα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Παρακαλώ, κύριε Πρόεδρε, να δείξετε και σε εμένα ανοχή.
ΠΡΟΕΔΡΕΥΩΝ (Παναγιώτης Σγουρίδης): Δεν σας διέκοψε κανένας, προς Θεού! Εδώ κάνατε φασαρία για μένα, γιατί είχα τόσες διακοπές. Εσάς δεν σας διέκοψε κανένας και ζητάτε ανοχή.
ΑΡΙΣΤΟΤΕΛΗΣ ΠΑΥΛΙΔΗΣ: Δεν βλάπτει η ανοχή.
ΠΡΟΕΔΡΕΥΩΝ (Παναγιώτης Σγουρίδης): Θα σας την δώσουμε την ανοχή, αλλά προς Θεού, μονά-ζυγά δικά μας δεν θα είναι.
ΑΡΙΣΤΟΤΕΛΗΣ ΠΑΥΛΙΔΗΣ: Σας λέω, κύριε Υφυπουργέ, με την ευκαιρία που έχουμε απόψε, ότι στις ειδικές δράσεις τον τουρισμό τον έχετε βάλει στο περιθώριο. Βλέπω την κατανομή των κονδυλίων. 'Εχει ανάγκη ο τουρισμός από ενισχύσεις. Πέρασε η εποχή που ερχόντουσαν οι τουρίστες για τον ήλιο και τη θάλασσά μας. Οι τουριστικοί παράγοντες ήλθαν στα γραφεία σας, σας επισκέφθηκαν όλοι διαμαρτυρόμενοι για την ανυπαρξία τουριστικής πολιτικής. Επιπόλαιες μόνο επεμβάσεις. Τι θα κάμετε, τελικά με το γκολφ Αφάντου Θα αποφασίσετε επιτέλους; Ερωτώ για τις άλλες δραστηριότητες στη νησιωτική Ελλάδα: Τι κάνετε για την αλιεία; Μετά από λίγο καιρό δεν θα έχουμε ψαράδες μιας και αναγκάζονται να πάρουν των ομματιών τους. Επισημαίνω, κύριοι συνάδελφοι, ότι τώρα που θα γίνει ή αρχίζει να γίνεται η "διεύρυνση" της 'Ενωσης με τις όποιες διαδικασίες, οι ισχυρισμοί ότι θα υπάρξουν και άλλες ευκαιρίες δεν είναι μεν απορριπταίοι, αλλά δεν θα είναι ευκαιρίες σαν αυτή του Γ' Κοινοτικού Πλαισίου Στήριξης. Η "πίτα" των ενισχύσεων θα μοιρασθεί μεταξύ περισσοτέρων κρατών από ότι σήμερα και ασφαλώς το βάρος θα ριφθεί στα νέα μέλη της Ευρωπαϊκής 'Ενωσης.
Είναι ανάγκη λόγω αυτού του ενδεχομένου έγκαιρα η Ελληνική προ πάντων Κυβέρνηση να αναλάβει πρωτοβουλίες και κατά τη γνώμη μου η κατεπείγουσα είναι αυτή της σχεδιάσεως "ολοκληρωμένης Νησιωτικής Πολιτικής" που πρέπει να φροντίσει να την υιοθετήσει η 'Ενωση.
Πολλοί διατυπώνουν την άποψη ότι η Κυβέρνηση του ΠΑ.ΣΟ.Κ. πέτυχε στη Συνθήκη του 'Αμστερνταμ να περιληφθεί το περίφημο άρθρο 158Α και η δήλωση 30 και ότι έτσι σώθηκε η νησιωτική Ελλάδα. Προσπαθώ να μεταδώσω σε όλους την ανάγκη να οργανώσει η χώρα μας νησιωτική πολιτική, που θα την περάσουμε μέσα από διάφορα κανάλια στις Βρυξέλες. Αν εμείς δεν έχουμε νησιώτικη πολιτική, αξιώνουμε να έχουν οι εγκατεστημένοι στις Βρυξέλες; Το 158Α του Αμστερνταμ είναι ευχολόγιο μόνο. Κάποιοι προσφεύγουν στο Ευρωπαϊκό Δικαστήριο για την ερμηνεία του.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Ας μην υπολογίζουμε λοιπόν σ'αυτό. Χρειαζόμαστε κάτι ισχυρότερο αφού εμείς προτείνουμε "πολιτική". 'Εχουμε σήμερα πολιτική θαλασσίων μεταφορών ή νομίζει ο Υπουργός Εμπορικής Ναυτιλίας ότι έχουμε με το να λέει ότι αίρεται το καμποτάζ πριν την ώρα του; Θα έπρεπε να επαναστατήσετε όλοι εσείς που ασχολείσθε με τα κοινοτικά, κύριε Υφυπουργέ, ακούγοντας τέτοια πρόταση.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. 
ΑΡΙΣΤΟΤΕΛΗΣ ΠΑΥΛΙΔΗΣ: Θα έπρεπε να πείτε στο Υπουργικό Συμβούλιο: "για ποιο λόγο η χώρα μας να άρει προ της ώρας του το καμποτάζ; Για να το συμψηφίσουμε με το τραγικό ναυάγιο του "ΣΑΜΙΝΑ"; 
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ τελειώστε με μια φράση.
ΑΡΙΣΤΟΤΕΛΗΣ ΠΑΥΛΙΔΗΣ: Εύχομαι το Γ' Κοινοτικό Πλαίσιο Στήριξης να έχει καλύτερη τύχη από το Β' Κοινοτικό Πλαίσιο Στήριξης. 'Εχω όμως αμφιβολίες οι οποίες αφ'ενός μεν στηρίζονται στην κατάσταση την οποία βρίσκεται η Δημόσια Διοίκηση και αφ'ετέρου στη νομοθεσία εκτέλεσης δημοσίων έργων.
Κύριε Υπουργέ, μελέτη της οποίας η αμοιβή εξαρτάται από τον προϋπολογισμό κόστους του έργου απεδείχθη ότι οδηγεί στη σπατάλη. Εδώ να επέμβετε και όπου αλλού επιβάλλει η αντίληψη περί νοικοκυρευμένης διαχείρισης.
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται τίποτα απ'αυτά που λέει ο κ.Παυλίδης.
ΑΡΙΣΤΟΤΕΛΗΣ ΠΑΥΛΙΔΗΣ: ...
ΠΡΟΕΔΡΕΥΩΝ (Παναγιώτης Σγουρίδης): Ο κ.Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, κύριοι συνάδελφοι, από τη μέχρι τη στιγμή αυτή συζήτηση αυτού του νομοσχεδίου αποδεικνύεται για άλλη μια φορά η επιβαλλόμενη τροποποίηση του Κανονισμού των εργασιών του Σώματος. Μίλησαν οι εισηγητές των τεσσάρων πολιτικών παρατάξεων από είκοσι λεπτά και μετά ο κύριος Υφυπουργός Εθνικής Οικονομίας για τριάντα λεπτά. Μετά μίλησαν οι Κοινοβουλευτικοί Εκπρόσωποι από είκοσι λεπτά. Δημιουργείται το εξής πρόβλημα: Τριάντα λεπτά μίλησε ο κύριος Υφυπουργός και είκοσι ο εισηγητής της Πλειοψηφίας. Είκοσι λεπτά μίλησε ο Κοινοβουλευτικός Εκπρόσωπος του ΠΑ.ΣΟ.Κ. Δηλαδή μία ώρα και δέκα λεπτά μίλησαν λέγοντας τα ίδια πράγματα.
'Ετσι φτάσαμε στις 23.30' για να πάρουμε το λόγο. Γι'αυτό η Αίθουσα δεν έχει πολλούς συναδέλφους.
Κύριοι συνάδελφοι, η πολιτική τακτική του ΠΑ.ΣΟ.Κ. όπως την ακούσαμε και σήμερα από τον κύριο Υφυπουργό Εθνικής Οικονομίας, από τον εισηγητή της Πλειοψηφίας και από τον Κοινοβουλευτικό Εκπρόσωπο του ΠΑ.ΣΟ.Κ. είναι μια τακτική αντιπολιτεύσεως προς τη Νέα Δημοκρατία. Μα, επτάμισι χρόνια έκλεισε το ΠΑ.ΣΟ.Κ. από τις εκλογές του Οκτωβρίου του 1993 μέχρι σήμερα στην εξουσία και εξακολουθεί ακόμα να κάνει αντιπολίτευση στη Νέα Δημοκρατία; Αντί να παραθέσετε τα επιχειρήματα με τα οποία υποστηρίζετε τη ψήφιση αυτού του νομοσχεδίου, εξακολουθείτε να αναφέρεσθε στο τι έγινε στα τρία χρόνια διακυβέρνησης της Νέας Δημοκρατίας 1990-1993 και δεν μας λέτε τι έχει γίνει σ'αυτά τα είκοσι χρόνια περίπου που έχει κλείσει το ΠΑ.ΣΟ.Κ. στην εξουσία.
Το υπό συζήτηση νομοσχέδιο είναι ψευδεπίγραφο. "Διαχείριση Παρακολούθηση και έλεγχος του Κοινοτικού Πλαισίου Στήριξης". Και αυτό διότι, οι πολλοί μηχανισμοί που προβλέπονται με τις επιμέρους διατάξεις του νομοσχεδίου επιχειρούν μια σύγχυση και κάθε άλλο παρά διασφαλίζουν τη διαχείριση με την επιβαλλόμενη διαφάνεια. Η κεντρική διαχειριστική επιτροπή δεν γνωρίζουμε από ποια πρόσωπα θα αποτελείται, με ποιες ιδιότητες και με ποιες διαδικασίες. Αντιλαμβάνεσθε ότι κάθε άλλο παρά θα διαχειριστούν και θα συντονίσουν συγκεντρωτικά το Κοινοτικό Πλαίσιο Στήριξης όπως προβλέπεται από την επιθυμία της εισηγητικής έκθεσης του νομοσχεδίου.
Η πρόσληψη τριών χιλιάδων επιστημόνων, οι οποίοι θα παρακολουθήσουν τις σχετικές εργασίες. Και παρά τα λεγόμενα από τον παριστάμενο κύριο Υφυπουργό, δεν θεσμοθετείται σαφέστατα στο υπό συζήτηση νομοσχέδιο ο τρόπος με τον οποίον θα προσληφθούν. 'Εχουμε πικρή πείρα των προσλήψεων της Κυβέρνησης του ΠΑ.ΣΟ.Κ. κατά καταστρατήγηση του ν. 2190, που προβλέπει τις διαδικασίες με τις οποίες πρέπει να γίνονται οι προσλήψεις στον ευρύτερο δημόσιο τομέα. 'Αλλωστε και η έκθεση του Γενικού Λογιστηρίου του Κράτους δεν μπορεί να προσδιορίσει τις δαπάνες οι οποίες θα απαιτηθούν, για την εφαρμογή των διατάξεων του νομοσχεδίου αυτού. Αντιλαμβάνεστε ότι έχουμε ένα νομοσχέδιο το οποίο είναι ευκαιριακό, έρχεται με μεγάλη καθυστέρηση και αντιμετωπίζει σπασμωδικά τα προβλήματα τα οποία θέλει να προβλέψει, να ρυθμίσει.
Κύριοι συνάδελφοι, το Α' Κοινοτικό Πλαίσιο Στήριξης δεν υπάρχει καμία αμφιβολία ότι από το 1990 μέχρι το 1993 εφαρμόστηκε με μία μεγάλη επιτυχία όπως στον τομέα του Οργανισμού Σιδηροδρόμων Ελλάδος. Κατορθώσαμε τότε με την πληρότητα των προγραμμάτων που υποβάλαμε στην Ευρωπαϊκή 'Ενωση να απορροφήσουμε σχεδόν το 100% των χρηματοδοτήσεων. Το ίδιο έγινε στην Υπηρεσία Πολιτικής Αεροπορίας. Το ίδιο έγινε στις τηλεπικοινωνίες κλπ.
Δεν επιτρέπει ο χρόνος να αναφερθώ σε επιτεύγματα της περιόδου εκείνης, που είναι γνωστό ότι η Ελλάδα είχε γίνει ένα εργοτάξιο και έγιναν πάρα πολλά έργα υποδομής σε όλα τα διαμερίσματα της χώρας. Και βεβαίως ξεκίνησε η κατασκευή του μετρό στην Αθήνα και είχε ολοκληρωθεί η διαδικασία ενάρξεως της κατασκευής του Διεθνούς Αεροδρομίου στα Σπάτα. 'Ετσι λοιπόν παρακολουθούμε τα αποτελέσματα του Β' Κοινοτικού Πλαίσιου Στήριξης 1994-1999. Η απορροφητικότητα στους βασικούς τομείς, όπως η υγεία, η πρόνοια, η παιδεία, η καταπολέμηση του αποκλεισμού από την αγορά εργασίας, ήταν εξαιρετικά χαμηλή. Αυτό είναι μία διαπίστωση, η οποία δεν μπορεί να αμφισβητηθεί σε καμία περίπτωση.
Παρακολουθούμε τώρα εδώ τα αποτελέσματα του Β' Κοινοτικού Πλαισίου Στήριξης, ότι θα ήταν εν πάση περιπτώσει, ένα μάθημα για την Κυβέρνηση των "εκσυγχρονιστών Υπουργών" του κυρίου Σημίτη για το πώς θα έπρεπε να οδηγηθούνε στην αντιμετώπιση και του Γ' Κοινοτικού Πλαισίου Στήριξης. 'Εχετε καταρτίσει κανένα συνολικό κεντρικό επιχειρησιακό σχέδιο δράσης; Τα επιμέρους περιφερειακά σχέδια τα έχετε υποβάλει στην Ευρωπαϊκή 'Ενωση; Εχουν εγκριθεί; Διότι την περασμένη Παρασκευή και το Σάββατο συνεδρίασε το Τακτικό Ετήσιο Συνέδριο της Τοπικής 'Ενωσης Δήμων και Κοινοτήτων του Νομού Φωκίδας και ο παριστάμενος Γενικός Γραμματέας της Περιφέρειας Στερεάς Ελλάδος ζήτησε να καταρτιστούν από την Τοπική Αυτοδιοίκηση τα σχέδια και να υποβληθούν στην περιφέρεια και πήρε την απάντηση με ποιους μηχανικούς και με ποια τεχνική υποστήριξη θα καταρτιστούν τα σχέδια, τα οποία δεν πρόκειται να καταρτιστούν και θα έχουμε τα γνωστά αποτελέσματα.
'Εχετε βεβαίως στο υπό συζήτηση νομοσχέδιο τριάντα δύο εξουσιοδοτήσεις για να ρυθμίσετε τα σχετικά θέματα. Γεννάται το ερώτημα, είναι νομοσχέδιο το οποίο έρχεται ολοκληρωμένο για συζήτηση στην Εθνική Αντιπροσωπεία και δεν μπορεί τουλάχιστον να έχει ένα πλαίσιο μέσα στο οποίο θα κινηθείτε και ζητάτε αυτές τις τριάντα δύο εξουσιοδοτήσεις για να εφαρμόσετε αυτά τα οποία επιδιώκετε με το υπό ψήφιση νομοσχέδιο; Κύριε Πρόεδρε, και στους άλλους τομείς δραστηριότητας, όπως στα δημόσια έργα, η απορροφητικότητα είναι γνωστή, αλλά εν πάση περιπτώσει τα δημόσια έργα ελέγχονται και για τον τρόπο κατασκευής τους, για τις κακοτεχνίες και για όλα τα άλλα γνωστά παρατράγουδα.
Κύριε Πρόεδρε, πώς θα μπορούσαμε να έχουμε διαφορετικά αποτελέσματα από το Β' Κοινοτικό Πλαίσιο Στήριξης, αφού η Κυβέρνηση δεν κατόρθωσε να συγκροτήσει τελικά μία Δημόσια Διοίκηση, η οποία να μπορεί να λειτουργήσει έξω από το κομματικό πλαίσιο του ΠΑΣΟΚ, για να μπορέσει να βοηθήσει τους αναπτυξιακούς στόχους του Β' Κοινοτικού Πλαισίου Στήριξης. Υπήρχε ανεπαρκής σχεδιασμός ή παντελής έλλειψη σχεδιασμού. Το σύστημα ανάθεσης -και δεν μπορεί να αμφισβητείται αυτό, διότι οι τρόποι με τους οποίους καταστρατηγείται η διαδικασία της κατασκευής των έργων είναι γνωστοί και καταλήγουν ασφαλώς στο σύστημα της ανάθεσης- δεν είναι παραδεκτό. Ο ποιοτικός έλεγχος των δημόσιων έργων, η ασφάλιση των δημόσιων έργων, η επαγγελματική κατάρτιση, η οποία θα μπορούσε να δώσει το απαιτούμενο προσωπικό μέσα στο άνοιγμα των ετών αυτών, για να βοηθηθεί η εφαρμογή και του Β' Κοινοτικού Πλαισίου Στήριξης, αλλά και του ερχόμενου Γ' Κοινοτικού Πλαισίου Στήριξης, δεν υπάρχουν.
Επίσης, κύριε Πρόεδρε, η συμμετοχή του ιδιωτικού τομέα ή ήταν ανύπαρκτη ή ήταν μηδαμινή. Κατά συνέπεια το αποτέλεσμα ήταν βέβαιο και δεν μπορεί να αμφισβητήσει κανείς ότι το Β' Κοινοτικό Πλαίσιο Στήριξης δυστυχώς δεν αξιοποιήθηκε για τους αναπτυξιακούς στόχους που έπρεπε να υπάρχουν στην Κυβέρνηση.
Να αναφερθώ, κύριε Πρόεδρε, τηλεγραφικά στα έργα τα οποία επικαλείται η Κυβέρνηση του κ. Σημίτη ότι πραγματοποίησε.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Δεν πρόκειται να αναφερθώ βέβαια στα μεγάλα αναπτυξιακά έργα, στο Μετρό της Θεσσαλονίκης, στην Εγνατία οδό, στο Φυσικό Αέριο, στο Ρίο-Αντίρριο, στα Σιδηροδρομικά, στην Αττική οδό, αλλά στη Φωκίδα.
Από το 1991 μέχρι τον Οκτώβριο του 1993 διατέθηκε ενάμιση δισεκατομμύριο δραχμές από την ΕΟΚ και κατασκευάστηκε το λιμενικό έργο της Μαρίνας Ιτέας για εκατόν είκοσι θέσεις τουριστικών σκαφών. Θα έρχονταν εκατόν είκοσι κότερα Ελλήνων ή ξένων πλουσίων να επισκέπτονται τους Δελφούς, να αναπτύσσεται όχι μόνο ο τουρισμός της Φωκίδας,αλλά γενικότερα ο ελληνικός τουρισμός.
Από τον Οκτώβριο του 1993, όμως, το έργο αυτό παραμένει όπως ήταν. Δεν στάθηκε δυνατόν να διαθέσετε εκατό εκατομμύρια, για να διαμορφωθεί ο περιβάλλων χώρος, να συνδεθεί η αποχέτευση και ο ηλεκτροφωτισμός, να γίνει και ένα δωματιάκι να κρατάνε τα χαρτιά, ώστε να λειτουργήσει το μεγάλο αναπτυξιακό τουριστικό αυτό έργο. Το ίδιο συμβαίνει και με τη Μαρίνα Τροιζωνίων.
Επίσης, ο δρόμος Θερμοπυλών-Αμφίσσης-Ναυπάκτου δεν είχε καμία βελτίωση τα χρόνια του Β' Κοινοτικού Πλαισίου Στήριξης. 'Υστερα από επτάμισι χρόνια άρχισε η κατασκευή του δρόμου Αμφίσσης-ΛιδωρικίουΝαυπάκτου και υπάρχουν τόσα πολλά παρατράγουδα, που δεν μπορεί να προχωρήσει.
Η Κυβέρνησή σας, κύριε Υφυπουργέ Εθνικής Οικονομίας, είχε υποσχεθεί στο λαό της Φωκίδας...
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, τελειώνετε σας παρακαλώ.
ΝΙΚΟΛΑΟΣ ΓΚΕΛΕΣΤΑΘΗΣ: Τελειώνω κύριε Πρόεδρε.
Είχε υποσχεθεί η Κυβέρνησή σας ότι θα συμπεριλάβει σε ειδικό κανονισμό της Ευρωπαϊκής 'Ενωσης την προστασία της βρώσιμης ελιάς. Δεν έγινε τίποτε απολύτως.
Υπάρχει, όπως ξέρετε, η ζώνη οικιστικού ελέγχου του Δελφικού Τοπίου, η οποία έχει επεκταθεί κατά τρόπον απαράδεκτο. Ενώ πρέπει να γίνει προστασία μόνο του Δελφικού Τοπίου, εντούτοις έχει δεσμευθεί η ευρύτερη περιοχή και όλος ο ελαιώνας της περιοχής της 'Αμφισσας, που είναι ένα εκατομμύριο ελαιόδενδρα από τα οποία γίνονται οι περίφημες βρώσιμες ελιές Σαλώνων.
Η παράταξή σας είχε υποσχεθεί προεκλογικά ότι θα κατόρθωνε να υπάρξει ένα αντισταθμιστικό τέλος από την Ευρωπαϊκή 'Ενωση για τον περιορισμό που υπάρχει στην ευρύτερη περιοχή αυτή με τις δεσμεύσεις του.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, τελειώνετε. ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, τελειώνω με αυτήν τη φράση.
Στο Γ' Κοινοτικό Πλαίσιο Στήριξης η Κυβέρνηση του κ. Σημίτη θα πρέπει να συνειδητοποιήσει τις ευθύνες της, διότι θα πρέπει την περίοδο αυτή να γίνουν έργα και ενέργειες συνολικής δαπάνης περίπου δεκαεπτάμισι τρισεκατομμυρίων δραχμών, δηλαδή εννέα τρισεκατομμύρια διακόσια δισεκατομμύρια δραχμές από την Ευρωπαϊκή 'Ενωση, τέσσερα τρισεκατομμύρια πεντακόσια δισεκατομμύρια δραχμές από τον κρατικό προϋπολογισμό μας... ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, σας παρακαλώ! ΝΙΚΟΛΑΟΣ ΓΚΕΛΕΣΤΑΘΗΣ: Και τρία δισεκατομμύρια οκτακόσια δισεκατομμύρια από ιδιώτες.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, δεν θα γραφτεί τίποτα στα Πρακτικά. Σας παρακαλώ. Προς Θεού! ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, αντιλαμβανόμαστε ότι δεν πρόκειται ασφαλώς να έχει καμία επιτυχία με αυτές τις προϋποθέσεις η εφαρμογή, από την Κυβέρνηση του ΠΑΣΟΚ, του Γ' Κοινοτικού Πλαισίου Στήριξης.
Σας ευχαριστώ πολύ αγαπητοί κύριοι συνάδελφοι και αγαπητέ, κύριε Πρόεδρε, για την ανοχή σας.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Πολλές φορές όμως η ανοχή εκλαμβάνεται ως αδυναμία.
'Εχω την τιμή να ανακοινώσω στο Σώμα ότι η Επιτροπή Αναθεώρησης του Συντάγματος καταθέτει την έκθεσή της επί των αναθεωρητέων διατάξεων του Συντάγματος, όπως αυτές καθορίστηκαν με την απόφαση της Ολομέλειας της Βουλής της Θ' Κοινοβουλευτικής Περιόδου.
Η έκθεση θα καταχωρισθεί στα Πρακτικά.
(Το κείμενο της παραπάνω εκθέσεως υπάρχει στο τεύχος των Πρακτικών της Βουλής).
'Εχουν διανεμηθεί τα Πρακτικά της Πέμπτης 12 Οκτωβρίου 2000, της Παρασκευής 13 Οκτωβρίου 2000 και της Δευτέρας 16 Οκτωβρίου 2000 και ερωτάται το Σώμα εάν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Πέμπτης 12 Οκτωβρίου 2000, της Παρασκευής 13 Οκτωβρίου 2000 και της Δευτέρας 16 Οκτωβρίου 2000 επεκυρώθησαν.
Κύριοι συνάδελφοι παρήλθε ο διατεθείς χρόνος της σημερινής συνεδρίασης για τη συζήτηση επί της αρχής του νομοσχεδίου.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε ένας ομιλητής είναι μόνο, ο κ.
Καρασμάνης.
ΠΡΟΕΔΡΕΥΩΝ (Παναγιώτης Σγουρίδης): Είναι και άλλοι ομιλητές, κύριε Γκελεστάθη, και θα πρέπει να διαγράψουμε τους υπόλοιπους.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; ΟΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 23.42' λύεται η συνεδρίαση για αύριο Τετάρτη 25 Οκτωβρίου 2000 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου: " Διαχείριση, παρακολούθηση και έλεγχος του Κοινοτικού Πλαισίου Στήριξης".
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

