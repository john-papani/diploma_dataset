

ΣΥΝΕΔΡΙΑΣΗ ΛΒ' 
Παρασκευή 13 Οκτωβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών,
2. 'Αδεια απουσίας των Βουλευτών Ρ. Σπυρόπουλου, Γ. Γαρουφαλιά, Α. Λιάσκου, Κ. Καρρά, Κ. Τσιπλάκου, Κ. Τασούλα, Ε. Χαϊτίδη,
3. Ανακοινώνεται ότι τη συνεδρίαση παρακολουθούν Βουλευτές της
Οικονομικής Επιτροπής της Βορειοατλαντικής Συνέλευσης, μέλη του Νομοθετικού Συμβουλίου του Ρουμανικού Κοινοβουλίου, μαθητές από το 10ο Δημοτικό Σχολείο Αθήνας, το Δημοτικό Σχολείο Αφιδνών Αττικής, το 20ο Δημοτικό Σχολείο Αργυρούπολης, το 8ο Λύκειο Λαρίσης, το 4ο Γυμνάσιο Κορίνθου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών,
2) Απαντήσεις Υπουργών σε ερωτήσεις Βουλευτών,
3) Ανακοίνωση του δελτίου επικαίρων ερωτήσεων της Δευτέρας 16-10-2000,
4) Συζήτηση επικαίρων ερωτήσεων:
α) Προς τον Υπουργό Γεωργίας: Ι) σχετικώς με την αύξηση του ανωτάτου ορίου υγρασίας για το φετινό βαμβάκι, το έγκαιρο προγραμματισμό της καλλιέργειας για τη νέα περίοδο κλπ.,
ΙΙ) σχετικώς με την απόφαση του Υπουργείου για μείωση της καλλιεργούμενης έκτασης βαμβακιού κατά επτακόσιες χιλιάδες στρέμματα,
β) Προς τον Υπουργό Εργασίας και Κοινωνικών Ασφαλίσεων, σχετικώς με
τη χρηματοδότηση του Οργανισμού Διαχείρισης Πόρων Υγείας (ΟΔΙΠΥ) κλπ.,
γ) Προς τον Υπουργό Εθνικής Οικονομίας, σχετικώς με την καθυστέρηση
στην υποβολή και έγκριση προτάσεων και συγκεκριμένων έργων, στο Γ' Κοινοτικό Πλαίσιο Στήριξης,
δ) Προς τον Υπουργό Εμπορικής Ναυτιλίας, σχετικώς με τους κανόνες και τα πρότυπα ασφαλείας των επιβατικών πλοίων, τις διαδικασίες ελέγχου κλπ.,
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση της πρότασης του Προέδρου της Βουλής "Για την τροποποίηση διατάξεων του Κανονισμού της Βουλής (Μέρος Κοινοβουλευτικό)",
2. Ψήφιση στο σύνολο του σχεδίου νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ".
3. Συζήτηση επί των άρθρων και του συνόλου του σχεδίου νόμου του
Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις",
4. Κατάθεση σχεδίου νόμου:
Οι Υπουργοί Εξωτερικών, Εθνικής 'Αμυνας, Περιβάλλοντος, Χωροταξίας και Δημοσίων 'Εργων, Υγείας και Πρόνοιας, Εμπορικής Ναυτιλίας, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου "Κύρωση της Συμφωνίας Συνεργασίας μεταξύ του Βασιλείου του Βελγίου, της Ομοσπονδιακής Δημοκρατίας της Γερμανίας, της Γαλλικής Δημοκρατίας, του Μεγάλου Δουκάτου του Λουξεμβούργου, του Βασιλείου των Κάτω Χωρών, της Ιταλικής Δημοκρατίας, του Βασιλείου της Ισπανίας, της Πορτογαλικής Δημοκρατίας, της Ελληνικής Δημοκρατίας, της Αυστριακής Δημοκρατίας, του Βασιλείου της Δανίας, της Φιλανδικής Δημοκρατίας, του Βασιλείου της Σουηδίας -Συμβαλλομένων Μερών της Συμφωνίας και της Σύμβασης Σένγκεν- και της Ισλανδικής Δημοκρατίας και του Βασιλείου της Νορβηγίας σχετικά με την κατάργηση των ελέγχων προσώπων στα κοινά σύνορα μετά των δηλώσεων των Μερών",
ΟΜΙΛΗΤΕΣ
Ι. Επί των Επικαίρων Ερωτήσεων:
ΚΑΚΛΑΜΑΝΗΣ Ν.,
ΞΗΡΟΤΥΡΗ-ΑΙΚΑΤΕΡΙΝΑΡΗ Α.,
ΠΑΤΑΚΗΣ Γ.,
ΠΑΠΟΥΤΣΗΣ Χ.,
ΠΑΧΤΑΣ Χ.,
ΞΗΡΟΤΥΡΗ Α.,
ΤΖΑΜΤΖΗΣ Ι.,
ΤΣΙΟΚΑΣ Θ.,
ΦΑΡΜΑΚΗΣ Ν.,
ΧΑΤΖΗΜΙΧΑΛΗΣ Φ.,
ΙΙ. Επί της πρότασης για τροποποίηση του Κανονισμού της Βουλής: ΑΝΔΡΕΟΥΛΑΚΟΣ Α.,
ΙΩΑΝΝΙΔΗΣ Φ.,
ΚΑΚΛΑΜΑΝΗΣ Α.,
ΚΕΦΑΛΟΓΙΑΝΝΗΣ Ι.,
ΚΟΥΒΕΛΗΣ Φ.,
ΜΗΤΣΟΤΑΚΗΣ Κ.,
ΜΠΕΝΑΚΗ-ΨΑΡΟΥΔΑ Α.,
ΠΑΥΛΟΠΟΥΛΟΣ Π.,
ΣΑΛΑΓΙΑΝΝΗΣ Ν., ,
ΣΓΟΥΡΙΔΗΣ Π.,
ΣΙΟΥΦΑΣ Δ.,
ΣΚΥΛΑΚΟΣ Α.,
ΨΑΧΑΡΟΠΟΥΛΟΣ Γ.,
ΙΙΙ. Επί του σχεδίου νόμου του Υπουργείου Πολιτισμού:
ΒΑΡΒΙΤΣΙΩΤΗΣ Μ.,
ΒΑΡΔΙΚΟΣ Π.,
ΓΚΑΤΖΗΣ Ν.,
ΘΩΜΑΣ Γ.,
ΚΕΦΑΛΟΓΙΑΝΝΗΣ Ε.,
ΚΩΝΣΤΑΝΤΟΠΟΥΛΟΣ Ν.,
ΛΙΑΝΗΣ Γ.,
ΟΡΦΑΝΟΣ Γ.,
ΦΛΩΡΙΔΗΣ Γ.
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΒ'
Παρασκευή 13 Οκτωβρίου 2000
---------------
Αθήνα, σήμερα στις 13 Οκτωβρίου 2000, ημέρα Παρασκευή και ώρα 10.10' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ιορδάνη Τζαμτζή, Βουλευτή
Πέλλης, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Ευχαριστούμε τον συνάδελφο κ.
Τζαμτζή.
'Εχω την τιμή να ανακοινώσω στο Σώμα το δελτίο των επικαίρων
ερωτήσεων της Δευτέρας 16 Οκτωβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής) 1. Η με αριθμό 135/10-10-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομικών, σχετικώς με τις προθέσεις του Υπουργείου για νομοθετική ρύθμιση του φόρου εισοδήματος, από ανείσπρακτες οφειλές προβληματικών επιχειρήσεων του δημοσίου, που τέθηκαν σε ειδική εκκαθάριση.
2. Η με αριθμό 134/10-10-2000 επίκαιρη ερώτηση του Βουλευτή της Νέας Δημοκρατίας κ. Νικολάου Κατσαρού προς τον Υπουργό Εθνικής Οικονομίας, σχετικώς με την αντιμετώπιση των προβλημάτων, που προέκυψαν με την εφαρμογή του νόμου για τη ρύθμιση των χρεών από τις Τράπεζες.
3. Η με αριθμό 138/11-10-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Νικολάου Γκατζή προς τον Υπουργό Υγείας και Πρόνοιας, σχετικώς με τη λήψη μέτρων για την ένταξη στο Γ' Κοινοτικό Πλαίσιο Στήριξης των έργων του Νοσοκομείου Βόλου.
4. Η με αριθμό 133/10-10-2000 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Εθνικής 'Αμυνας, σχετικώς με τις προθέσεις του Υπουργείου να επιλύσει με νομοθετική ρύθμιση τις εργασιακές σχέσεις των επιτάκτων.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 4 Καν. 
Βουλής)
1. Η με αριθμό 132/9-10-2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Ευάγγελου Βλασσόπουλου προς τον Υπουργό Ανάπτυξης, σχετικώς με τις προθέσεις του Υπουργείου για τη δημιουργία του αναγκαίου νομοθετικού πλαισίου διασφάλισης της ποιότητας των παιδικών παιχνιδιών.
2. Η με αριθμό 136/11-10-2000 επίκαιρη ερώτηση του Βουλευτή της Νέας Δημοκρατίας κ. Ιωάννη Λαμπρόπουλου προς τον Υπουργό Γεωργίας, σχετικώς με τη λήψη των αναγκαίων μέτρων εξασφάλισης ικανοποιητικής τιμής για το λάδι κλπ.
3. Η με αριθμό 137/11-10-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. 'Αγγελου Τζέκη προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικώς με τις πρόσφατες πλημμύρες, την καταβολή αποζημιώσεως στους πληγέντες κλπ.
ΠΡΟΕΔΡΟΣ (Απόστολος Κακλαμάνής): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 125/9.10.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Γεωργίας, σχετικώς με την αύξηση του ανώτατου ορίου υγρασίας για το φετινό βαμβάκι, τον έγκαιρο προγραμματισμό της καλλιέργειας για τη νέα περίοδο κλπ.
Η επίκαιρη ερώτηση του κ. Τσιόκα συνοπτικώς έχει ως εξής:
"Σας είναι γνωστό ότι η εκκοκκιστική περίοδος του βαμβακιού έχει
αρχίσει. Από τη μέχρι τώρα όμως πορεία παράδοσης του βαμβακιού στα εκκοκκιστήρια έχουν ανακύψει μερικά προβλήματα που χρήζουν άμεσης επίλυσης.'Ενα από αυτά είναι το ανώτατο όριο υγρασίας στις δεκαπέντε μονάδες. Πρέπει ακόμη να ληφθεί υπόψη ότι με τον αριθμό των βαμβακοσυλλεκτικών μηχανών που υπάρχει δεν είναι δυνατόν να συλλεγεί το βαμβάκι ούτε σε εκατό μέρες, με αποτέλεσμα να υποβαθμιστεί η ποιότητά του με ό,τι συνέπειες έχει αυτό στο εισόδημα των παραγωγών.
Εκτίμησή μου είναι ότι πρέπει το όριο της υγρασίας να ανεβεί κατά δύο με τρεις μονάδες, ακόμη και αν αυτό γίνεται με αντίστοιχη απομείωση τιμών στη ζυγοταινία κατά την παράδοση.
'Ενα άλλο ζήτημα που πρέπει να απασχολήσει το Υπουργείο Γεωργίας είναι το τι θα γίνει με την καλλιέργεια βαμβακιού στη νέα καλλιεργητική περίοδο.
Η εγκύκλιος πρέπει να εκδοθεί άμεσα, προκειμένου οι παραγωγοί να
προγραμματίσουν τις καλλιέργειές τους.
Ερωτάται ο κύριος Υπουργός:
1. Εάν θα αυξήσει το ανώτατο όριο υγρασίας, προκειμένου να επιδοτηθεί το βαμβάκι κατά δύο-τρεις μονάδες.
2. Εάν θα εκδοθεί έγκαιρα - άμεσα η εγκύκλιος καλλιέργειας βαμβακιού έτσι ώστε να προγραμματίσουν οι παραγωγοί τις καλλιέργειές τους για τη νέα περίοδο."
Ο Υφυπουργός Γεωργίας κ. Φώτης Χατζημιχάλης έχει το λόγο.
ΦΩΤΙΟΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. Είναι γνωστό ότι για το Υπουργείο Γεωργίας, για τη Κυβέρνηση του
ΠΑΣΟΚ -φαντάζομαι και για όλα τα κόμματα- η αντιμετώπιση των προβλημάτων στην παραγωγή βαμβακιού είναι πρώτης προτεραιότητας, γιατί θεωρούμε όλοι ότι το βαμβάκι είναι ένα από τα εθνικά, όπως έχουν χαρακτηρισθεί,
προϊόντα που χρειάζεται προστασία.
Στα πλαίσια αυτής της εκτίμησης, αλλά και της εφαρμοζόμενης πολιτικής πάρθηκαν κάποια διοικητικά μέτρα στην αρχή της προηγούμενης καλλιεργητικής περιόδου που είχαν σαν στόχο να διευκολύνουν τους 'Ελληνες παραγωγούς, κυρίως προστατεύοντας το εισόδημά τους.
Στη συνέχεια και για να αντιμετωπιστεί ολοκληρωμένα το κύκλωμα της παραγωγής του βάμβακος υπήρξαν επιπλέον μέτρα που αναφέρει και ο αγαπητός συνάδελφος, ένα από τα οποία ήταν η προσπάθεια αντιμετώπισης της υγρασίας και της επίπτωσης που έχει ο τρόπος που αξιοποιείται ή όχι από 'Ελληνες παραγωγούς και εκκοκκιστήρια για τη διαμόρφωση της τιμής του προϊόντος. Είναι μια πρακτική που πολλές φορές υποβαθμίζει, όπως ξέρουμε όλοι, την ποιότητα του προϊόντος δημιουργεί σοβαρά προβλήματα στην ελληνική παραγωγή και κυρίως επιβαρύνει με σημαντικό οικονομικό βάρος τους 'Ελληνες παραγωγούς, επειδή επηρεάζει τη διαμόρφωση της τιμής του προϊόντος.
Απόφαση της Κυβέρνησής μας είναι να προσπαθήσουμε να περιορίσουμε όσο είναι δυνατόν το ποσοστό υγρασίας και γι' αυτό ο περιορισμός στο 15%, όπως προσδιορίστηκε από παλαιότερη απόφαση του Υπουργείου Γεωργίας.
Στη μάχη αυτή κατά της υγρασίας στο συγκεκριμένο προϊόν θα επιμείνουμε. Αναγνωρίζουμε ότι υπάρχουν συγκεκριμένα προβλήματα λόγω των καιρικών συνθηκών. Αναγνωρίζουμε ότι υπάρχουν δυσκολίες στην εισκόμιση του βαμβακιού στα εκκοκκιστήρια. Αναγνωρίζουμε ότι πιθανόν αν συνεχισθούν αυτές οι καιρικές συνθήκες, να υπάρξει μεγαλύτερο πρόβλημα.
Γι' αυτό και δεν είναι έξω από τη λογική μας η αύξηση του ποσοστού
της υγρασίας κατά μία, δύο μονάδες. Είναι όμως ένα θέμα που θα συζητήσουμε αναλυτικά με όλους τους φορείς, όπως επιμένουμε να κάνουμε στο Υπουργείο Γεωργίας και αυτή η συζήτηση δεν θα αναφέρεται -για να απαντήσω και στο δεύτερο σκέλος της ερώτησής σας- μόνο στο ποσοστό υγρασίας, αλλά θα αναφέρεται και στο νέο σύστημα και τα διοικητικά μέτρα που πρέπει να πάρουμε για τη νέα καλλιεργητική περίοδο.
ΠΡΟΕΔΡΟΣ (Απόστολος Κακλαμάνης): Ο κ. Τσιόκας έχει το λόγο.
ΘΕΟΧΑΡΗΣ ΤΣΙΟΚΑΣ: Ευχαριστώ, κύριε Πρόεδρε.
Θέλω να σχολιάσω τη θετική παρέμβαση του Υπουργού λέγοντας όμως,
ποιος είναι ο στόχος μας; Να επαναφέρω το βασικό ζήτημα.
Ο στόχος μας είναι να δημιουργήσουμε ένα θετικό αποτέλεσμα στους παραγωγούς. Και αυτό γιατί, παρά τις προσδοκίες που καλλιεργήθηκαν με τη σωστή στη κατεύθυνσή της εγκύκλιο, φαίνεται ότι ιδιαίτερα στη Βόρειο Ελλάδα -δηλαδή μιλάω για τη Κεντρική Μακεδονία και τη Θράκη- οι παραγωγοί κλείνουν συμβάσεις, οι οποίες δεν είναι οι καλύτερες δυνατές, ευνοϊκές. Από 205 δραχμές έως 220 δραχμές το κιλό. Αυτό σημαίνει ότι υπάρχουν προβλήματα που δημιουργήθηκαν στην εφαρμογή αυτής της εγκυκλίου.
Τώρα, ποιος πρέπει να είναι ο στόχος μας; Ο στόχος μας πρέπει να
είναι να διεκδικήσουμε ένα κέρδος μέσα από τη διαδικασία της αξιοποίησης της ποιότητας του βαμβακιού.
Επομένως, εκτιμώ ότι με μέτρα που μπορεί να πάρει το Υπουργείο μπορεί να αυξήσει αυτές τις δύο μονάδες στην υγρασία χωρίς αυτό να το αξιοποιήσουν οι εκκοκκιστές.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Νομίζω ότι με μια τροποποίηση της εγκυκλίου μπορεί να αυστηροποιηθούν τα μέτρα ελέγχου και από την άλλη πλευρά να βοηθηθούν οι αγρότες να συλλέξουν το βαμβάκι έγκαιρα, με καλή ποιότητα.
Το δεύτερο που θέλω να πω όμως και για το οποίο ζητώ περαιτέρω διευκρινίσεις από τον κύριο Υπουργό είναι το εξής: 'Ηδη οι αγρότες ετοιμάζονται για τη νέα καλλιεργητική περίοδο. Αν δεν γνωρίζουν τι θα ισχύσει για το καθεστώς καλλιέργειας του βαμβακιού την επόμενη περίοδο, είναι προφανές ότι αυτό θα έχει επιπτώσεις στις ενοικιάσεις των χωραφιών, στον προγραμματισμό τους κλπ.
Εκτιμώ λοιπόν ότι τουλάχιστον μέχρι τα μέσα του Νοεμβρίου πρέπει να εκδοθεί εγκύκλιος, αφού εξαντλήσει το Υπουργείο το σύνολο του διαλόγου που πρέπει να κάνει για να προσδιοριστεί η κατεύθυνση της καλλιέργειας. 
Μ' αυτήν την έννοια λοιπόν, ζητώ από τον Υπουργό να έχω ως προς αυτόν
μια σαφή δέσμευση, δέσμευση η οποία θα ικανοποιήσει τους παραγωγούς. ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ.
Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Για το θέμα της υγρασίας θα
επιμείνω και πάλι, λέγοντας πολύ συνοπτικά τα εξής:
Το Υπουργείο Γεωργίας και πιστεύω και οι 'Ελληνες παραγωγοί -ιδιαίτερα οι μικροί παραγωγοί- δεν δέχονται να επιβαρύνονται με τη θεώρηση, οι εκατό χιλιάδες περίπου τόνοι νερό, υγρασία -όπως έγινε τουλάχιστον την προηγούμενη περίοδο- να θεωρούνται βαμβάκι. Αυτό έχει μια επίπτωση στην τιμή περίπου είκοσι με είκοσι δύο δραχμές το κιλό.
ΘΕΟΧΑΡΗΣ ΤΣΙΟΚΑΣ: Με συγχωρείτε αλλά προφανώς θα αφαιρούνται τα κιλά της επιπλέον υγρασίας στη ζυγοταινία. Απλώς να βοηθήσουμε να συλλεγούν. Αυτό είναι το πολιτικό πρόβλημα.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Δεν είναι της ώρας να ανοίξουμε αυτόν το διάλογο. Αυτό που λέτε, δηλαδή ότι προφανώς θα αφαιρούνται, έχει σχέση με τον ελεγκτικό μηχανισμό που υπάρχει. Αυτή είναι μια μεγάλη συζήτηση.
Επιμένουμε όμως στο εξής. Δεν πρόκειται να κάνουμε αποδεκτό φέτος να παραλαμβάνεται νερό και να θεωρείται βαμβάκι. Σ' αυτό το Υπουργείο Γεωργίας είναι σαφές και θα δώσει τη μάχη για την υγρασία με όλες του τις δυνάμεις. Αυτό είναι το πρώτο θέμα. Αναγνωρίζουμε ότι υπάρχουν προβλήματα καιρικών συνθηκών και αυτά θα τα αντιμετωπίσουμε, πιθανόν με την αύξηση του ποσοστού κατά μία ή δύο μονάδες για όσο διάστημα υπάρχουν αυτές οι καιρικές συνθήκες, αλλά αυτό είναι ένα θέμα που εξετάζεται.
'Οπως σας είπα, τη Δευτέρα υπάρχει μια σύσκεψη με όλους τους εμπλεκόμενους φορείς, μια άτυπη θα έλεγα λειτουργία διεπαγγελματικής οργάνωσης στο χώρο του βαμβακιού, με παραγωγούς, τριτοβάθμιες οργανώσεις, εκκοκκιστές, μεταποιητές, τους πάντες, ακόμα και κλωστοϋφαντουργούς, όσους εμπλέκονται στο κύκλωμα της παραγωγής, της εμπορίας, της χρήσης του συγκεκριμένου προϊόντος για να αποφασίσουμε τα διοικητικά μέτρα που θα πάρουμε για την επόμενη καλλιεργητική περίοδο. Αυτά τα μέτρα θα παρθούν γρήγορα. Δεν μπορώ να προσδιορίσω το χρόνο, ωστόσο όμως οι παραγωγοί θα είναι σαφώς ενήμεροι για το τι πρόκειται να ισχύσει την επόμενη περίοδο, πριν αρχίσουν να μπαίνουν στη διαδικασία των ενοικιάσεων ή στην παραγωγική διαδικασία.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 124/6.10.2000 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Εργασίας και Κοινωνικών Ασφαλίσεων, σχετικώς με τη χρηματοδότηση του Οργανισμού Διαχείρισης Πόρων Υγείας (ΟΔΙΠΥ) κλπ.
Η επίκαιρη ερώτηση του κυρίου συναδέλφου έχει ως εξής:
"Από την πρώτη στιγμή που ο Υπουργός Υγείας και Πρόνοιας εξήγγειλε τα μέτρα "Μεταρρύθμισης" του Ε.Σ.Υ., μονότονα θέτω το ερώτημα σχετικά με τη χρηματοδότηση του ΟΔΙΠΥ. Σύμφωνα με επίσημη απάντηση του κ. Αλέξανδρου Παπαδόπουλου προς τη Νέα Δημοκρατία, ο εν λόγω Οργανισμός "θα πάρει τους πόρους των παροχών σε είδος" των Ασφαλιστικών Ταμείων, των οποίων οι κλάδοι υγείας θα υπαχθούν σε αυτόν.
Ερωτάται ο κύριος Υπουργός:
1. Κατά το 1999 σε τι ύψος ανήλθαν συνολικά οι πόροι του κλάδου
υγείας, τι ποσό εξ αυτών αντιστοιχεί στους "πόρους των παροχών σε είδος"; 2.Η Διοίκηση του ΙΚΑ έχει συμφωνήσει με την πρόταση του Υπουργού
Υγείας Πρόνοιας και αν ναι, τι σημαίνει αυτό για τη βιωσιμότητα του ταμείου;"
Ο Υφυπουργός Εργασίας και Κοινωνικών Ασφαλίσεων κ. Φαρμάκης έχει το
λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, όπως είναι γνωστό πριν από δυόμισι μήνες περίπου, μετά από την απαραίτητη προετοιμασία και συνεργασία μεταξύ των συναρμοδίων Υπουργείων, ο Υπουργός της Υγείας εισηγήθηκε και το Υπουργικό Συμβούλιο αποφάσισε τη λήψη μιας σειράς μέτρων βελτιωτικών του ΕΣΥ ανάμεσα στα οποία και τη σύσταση Οργανισμού Διαχείρισης των Πόρων Υγείας (Ο.ΔΙ.Π.Υ.) με στόχο την αποτελεσματικότερη διαχείριση των πόρων αυτών, τη βελτίωση των παρεχομένων υπηρεσιών και τον έλεγχο των δαπανών.
Ο οργανισμός θα διαχειρίζεται τις δαπάνες που αντιστοιχούν στις παροχές περίθαλψης σε είδος, ιατρική, νοσοκομειακή και φαρμακευτική περίθαλψη, όπως αυτές θα αναγράφονται στους προϋπολογισμούς των φορέων των κλάδων υγείας. Σε πρώτη φάση ο οργανισμός αυτός θα διαχειριστεί τους πόρους των ασφαλιστικών οργανισμών του ΙΚΑ, του ΟΓΑ, του Οργανισμού των Αυτοαπασχολουμένουν, του Δημοσίου και του Οίκου του Ναύτη. Οι δαπάνες που αντιστοιχούν σε παροχές σε είδος, για να απαντήσω ευθέως και στην ερώτηση
του κυρίου συναδέλφου, των οργανισμών αυτών απολογιστικά για το 1999 και επειδή για το ΙΚΑ δεν υπάρχουν ακόμη τα πλήρη απολογιστικά στοιχεία κατά τον προϋπολογισμό του 2000, ανέρχονται στο ένα τρισεκατομμύριο ογδόντα δισεκατομμύρια δραχμές (1.080.000.000.000), ενώ οι εισφορές που αντιστοιχούν σε παροχές σε χρήμα είναι μόνο ογδόντα ένα
δισεκατομμύρια δραχμές (81.000.000.000) περίπου τα περισσότερα από τα οποία, τα εβδομήντα πέντε δισεκατομμύρια δραχμές (75.000.000.000), είναι του ΙΚΑ, γιατί εκείνο έχει τις περισσότερες παροχές σε χρήμα.
'Εχει συγκροτηθεί μια μικτή επιτροπή των συναρμοδίων Υπουργείων που
μελετά αυτήν την ώρα τα της ίδρυσης, οργάνωσης και λειτουργίας του οργανισμού για τον οποίο συζητούμε. Αυτός ο οργανισμός λοιπόν προβλέπεται να αγοράζει υπηρεσίες υγείας, να αναπτύσσει μηχανισμούς ελέγχου, να εξασφαλίζει τις υπηρεσίες πρωτοβάθμιας ιατρικής φροντίδας, δευτεροβάθμιας και φαρμακευτικής περίθαλψης σύμφωνα με τους κανονισμούς των κλάδων υγείας που συμμετέχουν, θα διατηρηθεί δηλαδή σε πρώτη φάση η ανισότητα των παροχών που υπάρχει αυτήν την ώρα. Ο ασφαλισμένος του ΙΚΑ δικαιούται αυτά που καθορίζει ο κανονισμός παροχών του ΙΚΑ. Και αντιστοίχως οι ασφαλισμένοι των άλλων ταμείων, όσα προβλέπουν οι κανονισμοί παροχών. Θα αναπτύσσει μηχανογραφικές εφαρμογές, θα παρακολουθεί και θα ελέγχει με βάση τους δείκτες ποιότητας τη συνταγογραφία και τις λοιπές παροχές περίθαλψης, θα εκκαθαρίζει και θα εξοφλεί τις δαπάνες παροχών υγείας.
Η σύσταση του οργανισμού αυτού έγινε με τη βασική σκέψη ότι πρέπει να διαχωριστεί η παραγωγή υπηρεσιών υγείας που πρέπει να είναι αρμοδιότητα του Υπουργείου Υγείας, όπως και ο έλεγχος της ποιότητας των υπηρεσιών αυτών από την αγορά υπηρεσιών υγείας. Η κοινωνική ασφάλιση περιορίζεται στο ρόλο του αγοραστή των υπηρεσιών υγείας.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού).
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, τελειώνετε. 'Εχετε υπερβεί πολύ το χρόνο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Δεν μπορεί να είναι ελλιπής η απάντηση κύριε Πρόεδρε, τι να κάνω; ΠΡΟΕΔΡΕΥΩΝ (Κωνσταντίνος Γείτονας): 'Εχετε και δευτερολογία.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Σε ότι αφορά το σκέλος της ερώτησης που αναφέρεται στη συμφωνία ή όχι του Διοικητή του ΙΚΑ για τη δημιουργία του οργανισμού αυτού, πρέπει να πω ότι κατά τις συζητήσεις αναπτύχθηκαν διάφορες υπόψεις που μπορεί να μη συμφωνούσαν και όλες απολύτως μεταξύ τους. 'Ομως όπως γνωρίζετε μετά το τέλος των συζήτησεων και της συνεργασίας η νομοθετική πρωτοβουλία ανήκει στα Υπουργεία και την Κυβέρνηση.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Κακλαμάνης. ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, κυρία και κύριοι συνάδελφοι,
κλείνοντας ο κύριος Υφυπουργός στην ουσία επιβεβαίωσε αυτό που γνωρίζω και εγώ πάρα πολύ καλά ότι υπάρχει πλήρης αντίθεση όχι της Διοίκησης του ΙΚΑ, κύριε Υφυπουργέ, στην ουσία του Υπουργείου σας με το να πάρει ο κ. Παπαδόπουλος τους πόρους εις είδος. Μου επιβεβαιώνετε αυτό που δεν θέλει να πει δημόσια ο κ. Παπαδόπουλος ότι αυτοί οι πόροι εις είδος ανέρχονται στο 75% των συνολικών πόρων.
Θέλω όμως να μου πείτε ξεκάθαρα και να ενημερώσετε και τη Βουλή. Συμφωνείτε ως Υπουργείο ο ΟΔΥΠ να είναι νομικό πρόσωπο ιδιωτικού δικαίου. 
Δεύτερον, εάν ισχύουν αυτά τα οποία είπατε, αυτό το οποίο εμένα εδώ
επισήμως μου έστειλε ο Διοικητής του ΙΚΑ, είναι προτάσεις για νόμο-πλαίσιο του δικού σας Υπουργείου, το οποίο είναι ακριβώς ανάποδο απ'αυτό που λέει ο κ. Παπαδόπουλος.
Θα σας πω, κύριοι συνάδελφοι, δύο πράγματα. Τι λέει ο κ. Νεκτάριος, όχι ως Νεκτάριος, αλλά ως ΙΚΑ για τα νοσοκομεία. Λέει ότι η λειτουργία και η διαχείριση των νοσοκομείων πρέπει να μεταφερθεί εκτός Υπουργείου Υγείας. Τι λέει για τα κέντρα υγείας; Λέει ότι τα κέντρα υγείας του ΕΣΥ να μεταφερθούν στο ΙΚΑ. Ενώ ο κ.Παπαδόπουλος τι λέει; Τα πολυϊατρεία του ΙΚΑ να ονομαστούν Κέντρα Υγείας Αστικού Τύπου και να πάνε στο ΕΣΥ.
Σας ερωτώ λοιπόν: Τι από τα δύο ισχύει; Για να ξέρουμε και εμείς ως
κόμματα τι προτάσεις θα κάνουμε.
Τρίτον, αν ισχύουν αυτά τα οποία είπατε, πώς βγάζει η κ.Χατζηανδρέου με ημερομηνία 20/9/2000 εγκύκλιο που προγραμματίζει, ορθά κατά τη γνώμη μου, εμείς στηρίζουμε την απόφαση της κ. Χατζηανδρέου, ότι όσες κλινικές
έχουν σύμβαση με το ΙΚΑ, πρέπει να δίνουν και το 5% των κρεβατιών. Εάν πρόκειται μέσα σε δύο μήνες, όπως επισήμως μου απήντησε ο κ. Παπαδόπουλος, να νομοθετήσει ένα νόμο που το ΙΚΑ το παίρνει εκείνος, πώς το ΙΚΑ κάνει τέτοιο προγραμματισμό; Μπορείτε να μου πείτε;
Τέταρτον, ακούμε τώρα ότι το ασφαλιστικό των τραπεζών θα έλθει στο
ΙΚΑ. Τι σημαίνει αυτό, κύριε Φαρμάκη; 'Οτι τους κλάδους υγείας των τραπεζών θα τους πάρει το ΙΚΑ, από το ΙΚΑ θα πάνε στο Υπουργείο Υγείας και επομένως η κλινική π.χ. που έχει το Ταμείο Υγείας της Εθνικής Τραπέζης, τι γίνεται; Την παίρνει το ΕΣΥ; Αυτές είναι απαντήσεις που πρέπει να μας τις δώσετε σήμερα. 'Οχι να μου λέτε ότι στο τέλος του διαλόγου θα δούμε τι θα κάνουμε. Δεν έχετε φθάσει στο τέλος; Ο κ.Παπαδόπουλος μου είπε ότι σε δεκαπέντε μέρες φέρνει το νομοσχέδιο. 
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εργασίας και
Κοινωνικών Ασφαλίσεων κ.Νικόλαος Φαρμάκης έχει το λόγο.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, έχετε μια μακρά εμπειρία και μια μακρά ενασχόληση με τα της υγείας, διότι είστε μεταξύ των άλλων και συνάδελφος στην ιατρική. Και δεν μπορώ να καταλάβω πώς απευθύνετε αυτά τα ερωτήματα. Τι θα πει δηλαδή, θα πάρει τους πόρους υγείας των ασφαλιστικών οργανισμών ο Παπαδόπουλος; 
ΝΙΚΗΤΑΣ ΚΑΚΛΑΜΑΝΗΣ: Ως Υπουργός Υγείας.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
'Οχι, δεν πρόκειται περί αυτού. Ο Οργανισμός Διαχείρισης των Πόρων Υγείας, ανήκει στο χώρο της κοινωνικής ασφάλισης και διαχειρίζεται τα ποσά που αντιστοιχούν σε παροχές είδος των ασφαλιστικών οργανισμών, τα οποία εξακολουθούν να υπάρχουν σε κοινό λογαριασμό και τα οποία συνεχίζουν να εισπράττουν οι ίδιοι ασφαλιστικοί οργανισμοί. Δεν πάνε στο Υπουργείο Υγείας αυτοί οι πόροι. Τους διαχειρίζεται μέσα από έναν κοινό ενιαίο λογαριασμό, ο Οργανισμός Διαχείρισης των Πόρων Υγείας, ο οποίος αγοράζει υπηρεσίες για λογαριασμό των ασφαλισμένων των κλάδων που συμμετέχουν και από τον ιδιωτικό και από το δημόσιο τομέα υγείας. Δεν πάνε στο Υπουργείο Υγείας για να τους διαχειριστεί ο κ. Παπαδόπουλος. Αυτό είναι σαφές.
Δεύτερον, αυτά τα οποία ζητάει με εγκύκλιό του το ΙΚΑ από τις
ιδιωτικές κλινικές και στο οποίο αναφερθήκατε, δεν έχουν σχέση μ'αυτό τον προγραμματισμό ο οποίος άλλωστε δεν έχει τεθεί σε εφαρμογή, δεν έχει καν νομοθετηθεί. Μέχρι τότε το ΙΚΑ, θα επιχειρήσει με τον καλύτερο τρόπο να εξασφαλίσει τους ασφαλισμένους του και να περιστείλει δαπάνες.
ΝΙΚΗΤΑΣ ΚΑΚΛΑΜΑΝΗΣ: Σε ένα μήνα;
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Μα, πώς το λέτε, σε ένα μήνα; Είναι δυνατόν όταν πρόκειται για ένα νομοσχέδιο που ακόμα δεν είναι έτοιμο, δεν έχει κατατεθεί στη Βουλή, δεν πέρασε από τη Διαρκή Επιτροπή, που δεν ψηφίστηκε, που πρέπει να πάει στην Εφημερίδα της Κυβερνήσεως, να μιλάτε για ένα μήνα; Σας παρακαλώ πάρα πολύ.
ΝΙΚΗΤΑΣ ΚΑΚΛΑΜΑΝΗΣ: 'Ετσι λέει ο κ. Παπαδόπουλος.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
Διαβάσατε κάποιο κείμενο του κ. Νεκτάριου και διερωτάσθε τι ισχύει επιτέλους. Αυτό που λέει ο κ. Νεκτάριος ή αυτό που λέει ο
κ. Παπαδόπουλος;
ΝΙΚΗΤΑΣ ΚΑΚΛΑΜΑΝΗΣ: 'Οχι Νεκτάριος. Λέει ΙΚΑ.
ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων): Το ΙΚΑ δεν είναι κάτι απρόσωπο. 'Εχει κάποια διοίκηση.
Διερωτάσθε τι ισχύει. Μα, είναι προφανές ότι ισχύει αυτό το οποίο λέει η Κυβέρνηση και αυτό που αποφάσισε το Υπουργικό Συμβούλιο. Μην επικαλείσθε άλλα κείμενα. 'Εχει δικαίωμα και ο κ.Νεκτάριος να έχει άλλες απόψεις. Αλλά τελικά, οι αποφάσεις, είναι αποφάσεις της Κυβέρνησης και επαναλαμβάνω, πολύ περισσότερο του Υπουργικού Συμβουλίου.
ΝΙΚΗΤΑΣ ΚΑΚΛΑΜΑΝΗΣ: Για τα ιδιωτικού δικαίου θα μου απαντήσετε; ΝΙΚΟΛΑΟΣ ΦΑΡΜΑΚΗΣ (Υφυπουργός Εργασίας και Κοινωνικών Ασφαλίσεων):
'Ερχομαι στο θέμα του νομικού καθεστώτος του Οργανισμού. Πολλοί ισχυρίζονται ότι δεν μπορεί να διαχειρίζεται χρήματα του κράτους και των ΝΠΔΔ αν είναι Νομικό Πρόσωπο ιδιωτικού δικαίου. Αλλά αυτό δεν είναι το σημαντικό κατά τη γνώμη μου. Εάν δεν μπορεί να είναι ιδιωτικού δικαίου, κύριε συνάδελφε, θα γίνει δημοσίου δικαίου. Δεν φτάσαμε στην ώρα της νομοθέτησης.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω
την τιμή να ανακοινώσω στο Σώμα ότι τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" εξήντα μαθητές και τέσσερις συνοδοί δάσκαλοι από το 109ο Δημοτικό Σχολείο Αθήνας. Τους καλωσορίζουμε στην Αίθουσα. 
(Χειροκροτήματα απ' όλες τις Πτέρυγες)
Η τρίτη με αριθμό 127/9-10-2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δικαιοσύνης, σχετικώς με τη δικαστική δίωξη των ψαράδων και σφουγγαράδων της Καλύμνου, για τη συμμετοχή τους στις κινητοποιήσεις τον Ιανουάριο 1999, κλπ., διαγράφεται λόγω κωλύματος του κυρίου Υπουργού.
Επίσης η τέταρτη με αριθμό 130/2-10-2000 επίκαιρη ερώτηση του
Βουλευτή του Συνασπισμού της Αριστεράς και της Προόδου κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ταφή τοξικών βιομηχανικών αποβλήτων, στη χωματερή των 'Ανω Λιοσίων κλπ., διαγράφεται λόγω κωλύματος του κυρίου Υπουργού. 
Επίκαιρες Ερωτήσεις δευτέρου κύκλου:
Η πρώτη με αριθμό 128/9-10-200 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ακύρωση του νόμου που αφορά τη λήψη μέτρων για επίλυση των προβλημάτων που δημιουργήθηκαν με τη μεταφορά του συντελεστή δόμησης, διαγράφεται λόγω κωλύματος του κυρίου Υπουργού.
Δεύτερη είναι η με αριθμό 123/6-10-2000 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Εθνικής Οικονομίας, σχετικώς με την καθυστέρηση στην υποβολή και έγκριση προτάσεων και συγκεκριμένων έργων, στο Γ' Κοινοτικό Πλαίσιο Στήριξης κ.λπ.
Η επίκαιρη ερώτηση του κ. Ιορδάνη Τζαμτζή έχει ως εξής:
"Η Κυβέρνηση με τυμπανοκρουσίες, μεγάλα λόγια και ημερίδες "για τα μάτια του κόσμου" προσπαθεί να καλύψει την καθυστέρηση που υπάρχει στην υποβολή και έγκριση προτάσεων και συγκεκριμένων έργων στο Γ' Κοινοτικό Πλαίσιο Στήριξης.
Το Γ' Κοινοτικό Πλαίσιο Στήριξης ξεκίνησε από την αρχή του έτους. Η Κυβέρνηση όμως καθυστερημένα και μεγάλη προχειρότητα κατέθεσε προτάσεις έργων για το Γ' Κοινοτικό Πλαίσιο Στήριξης οι οποίες ακόμη δεν έχουν εγκριθεί.
Οι εκτιμήσεις των στελεχών της Ευρωπαϊκής 'Ενωσης είναι πως πριν το
2001 δεν πρόκειται να γίνει απορρόφηση κονδυλίων από το Γ' Κοινοτικό Πλαίσιο Στήριξης. Η Ευρωπαϊκή 'Ενωση έχει εγκρίνει μόνο το βασικό περίγραμμα του Γ' Κοινοτικού Πλαισίου Στήριξης και δεν έχουν εγκριθεί τα επιμέρους τομεακά και περιφερειακά προγράμματα. Και βέβαια τα πράγματα πλέον έχουν δυσκολέψει.
Κατά το Β' Κοινοτικό Πλαίσιο Στήριξης, τα χρήματα είχαμε το δικαίωμα να τα δεσμεύσουμε για έξι χρόνια.
Στο Γ' ΚΠΣ αυτό δεν επιτρέπεται.
Στο Ταμείο Συνοχής θα δεσμεύονται μόνο τα χρήματα του έτους. Στο ΕΤΠΑ και ΕΚΤ θα έχουμε τη δυνατότητα να δεσμεύσουμε τα χρήματα για δύο χρόνια από το έτος δέσμευσης. θα υπάρχει και πλαφόν 4% επί του Εθνικού Ακαθάριστου Προϊόντος το οποίο δεν θα επιτρέπεται να το ξεπεράσουμε, δημιουργώντας πρόβλημα απορρόφησης, αν η ροή απορρόφησης κάθε χρόνο δεν είναι αυτή που πρέπει.
Η χώρα μας είναι πρωτοπόρος δυστυχώς στην καθυστέρηση.
'Εχουν κατασκευασθεί το 1/3 των αυτοκινητοδρόμων που είχαν προβλεφθεί. Το φυσικό αέριο έμεινε πίσω.
Ο Ο.Σ.Ε. προχωρά με πολύ αργούς ρυθμούς.
Η Αττική οδός προχωρά με ρυθμούς χελώνας. Θα γίνει αεροδρόμιο και δεν θα υπάρχει δρόμος.
Η Εγνατία οδός έπρεπε να τελειώσει το 2000 και θα τελειώσει το 2006. Πέραν όμως αυτών η Κυβέρνηση ενώ γνώριζε εδώ και δύο χρόνια ότι θα
έπρεπε να νομοθετήσει και να δημιουργήσει τις "Αρχές Διαχείρισης" δεν το έκανε. Δίχως όμως αυτές το Γ' Κοινοτικό Πλαίσιο Στήριξης δεν προχωρά. 
Ερωτάται ο κύριος Υπουργός Εθνικής Οικονομίας:
Γιατί δεν κατατέθηκαν έγκαιρα οι προτάσεις, ώστε σήμερα να γίνεται
απορρόφηση των κονδυλίων του Γ' Κοινοτικού Πλαισίου Στήριξης;
Πόσα χρήματα θα χάσει η χώρα μας εξ αιτίας των καθυστερήσεων της
Κυβέρνησης;
Γιατί καθυστέρησε η Κυβέρνηση να φέρει στη Βουλή για ψήφιση το νομοσχέδιο για τις "Αρχές διαχείρισης" με αποτέλεσμα να μη μπορούμε να προχωρήσουμε στην απορρόφηση των κονδυλίων του Γ' Κοινοτικού Πλαισίου Στήριξης".
Ο Υφυπουργός Εθνικής Οικονομίας κ. Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σας ευχαριστώ, κύριε
Πρόεδρε.
Για μια ακόμα φορά έρχεται η Νέα Δημοκρατία να αναδειχθεί θα έλεγα ως ένας επαγγελματίας κινδυνολόγος περί απώλειας πόρων σ' αυτήν την Αίθουσα. 
Γιατί το Kοινοτικό Πλαίσιο Στήριξης, αγαπητέ συνάδελφε, έχει
επανειλημμένα γίνει στόχος αντιπαράθεσης μέσα και έξω από το χώρο αυτό. Στο B' Κοινοτικό Πλαίσιο Στήριξης ήταν καθημερινή, θα έλεγα, σ'αυτήν την Αίθουσα η θέση σας περί απώλειας πόρων. Και όπως γνωρίζετε δεν χάθηκε
ούτε μια δραχμή ούτε ένα ευρώ από το B' Κοινοτικό Πλαίσιο Στήριξης. Σήμερα επανέρχεσθε με το Γ' Κοινοτικό Πλαίσιο Στήριξης. Και το
ερώτημα το δικό μου, αγαπητέ συνάδελφε της Νέας Δημοκρατίας, είναι γιατί τόση άγνοια των διαδικασιών που οφείλουμε να ακολουθήσουμε στο πλαίσιο του Γ' Κοινοτικού Πλαισίου Στήριξης. Γιατί τέτοια υποβάθμιση για την τεράστια προσπάθεια που έχει κάνει η Κυβέρνηση και ολόκληρη η ελληνική κοινωνία τα τελευταία τρία χρόνια, ώστε να έχουμε σήμερα ένα πάρα πολύ θετικό αποτέλεσμα: Την έγκριση του Γ' Κοινοτικού Πλαισίου Στήριξης, την επικείμενη έγκριση όλων των επιχειρησιακών προγραμμάτων που έχουν γίνει αποδεκτά από την Ευρωπαϊκή 'Ενωση, την ετοιμότητα υλοποίησης του Γ' Κοινοτικού Πλαισίου Στήριξης από την πρώτη μέρα της νέας πραγματικής περιόδου, από την 1η Γενάρη του 2000, και βεβαίως πρωτοφανείς πόρους για τη χώρα μας, πόρους που δεν έχει ποτέ η Ελλάδα διαχειριστεί μέχρι σήμερα. 
Λέτε στην ερώτησή σας: "Η Κυβέρνηση καθυστέρησε την υποβολή και
έγκριση έργων του Γ' Κοινοτικού Πλαισίου Στήριξης. Δεν εγκρίθηκαν τα επιχειρησιακά, θα χάσουμε πόρους κλπ.". Θέλω να τονίσω, κύριε συνάδελφε, ότι η Κυβέρνηση αξιοποιώντας τον κανονισμό της Ευρωπαϊκής 'Ενωσης υπέβαλε έγκαιρα όλα τα επιχειρησιακά προγράμματα το Φλεβάρη και Μάρτη του 2000 έτσι ώστε όλες οι δαπάνες να είναι επιλέξιμες αναδρομικά από την 1η Γενάρη του 2000. Το Γ' Κοινοτικό Πλαίσιο Στήριξης ξεκίνησε λοιπόν από την πρώτη μέρα της νέας πραγματικής περιόδου.
Ανεξάρτητα από το πότε θα έχουμε την οριστική έγκριση των προγραμμάτων όλα έγιναν αποδεκτά, το Γ' Κοινοτικό Πλαίσιο Στήριξης έχει ήδη ξεκινήσει. Παράλληλα όμως προσδιόρισε από τις αρχές του έτους και συγκεκριμένες διαδικασίες ώστε να είναι δυνατή η χρηματοδότηση των έργων 
του Γ' Κοινοτικού Πλαισίου Στήριξης από το πρόγραμμα δημοσίων επενδύσεων. Γι'αυτό σήμερα χρηματοδοτούνται έργα και του Γ' Κοινοτικού Πλαισίου Στήριξης και του Ταμείου Συνοχής. Επτακόσια δισεκατομμύρια προβλέπονται από το πρόγραμμα δημοσίων επενδύσεων του 2000, χίλια τριακόσια
δεσμεύονται για το πρόγραμμα δημοσίων επενδύσεων του 2001.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Τελειώνω αυτήν τη φράση, κύριε Πρόεδρε, και στη δευτερολογία θα
συνεχίσω στο άλλο ερώτημα.
ΠΡΟΕΔΡΕΥΩΝ (Κωνσταντίνος Γείτονας): Πολύ ωραία, κύριε Υπουργέ, θα μας
διευκολύνετε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν θα χάσουμε
πόρους όπως δεν χάσαμε πόρους κατά τη διάρκεια του Β' Κοινοτικού Πλαισίου Στήριξης που σήμερα κινείται με ρυθμούς απορρόφησης της τάξης του 90%. Θα συνεχίσω στη δευτερολογία μου, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο Βουλευτής της Νέας Δημοκρατίας
κ. Ιορδάνης Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, μας είπατε κινδυνολόγους, αλλά δεν
κινδυνολογούμε και το ξέρετε πολύ καλά. Δεν χάθηκε δραχμή κατά τη
διάρκεια του Β' Κοινοτικού Πλαισίου Στήριξης γιατί η δέσμευση των χρημάτων ήταν για έξι χρόνια. 'Ομως τώρα στο Γ' Κοινοτικό Πλαίσιο Στήριξης δεν υπάρχει αυτό και το ξέρετε.
Στο Ταμείο Συνοχής έχετε ήδη απορροφήσει μόλις και μετά βίας το 4,9% των κονδυλίων του Ταμείου Συνοχής. 'Εχετε δεσμεύσει εκατόν τριάντα επτά εκατομμύρια από τα δύο τρισεκατομμύρια για έργα τα οποία υποβάλατε. Μάγοι είσαστε; Με μαγικά θα κατορθώσετε να απορροφήσετε στο διάστημα των δύο μηνών που μένουν μέχρι το τέλος του 2000 τα υπόλοιπα χρήματα; Κινδυνεύουμε όντως να χάσουμε χρήματα και το ξέρετε πολύ καλά. Γιατί
αργήσατε, γιατί μείνατε πίσω.
Και επιπλέον έχει εγκριθεί το περίγραμμα. Δεν έχουν εγκριθεί τομεακά, δεν έχουν εγκριθεί επιμέρους έργα. Δεν λένε ψέματα, κύριε Υπουργέ, οι Επίτροποι της Ευρωπαϊκής 'Ενωσης. Αυτά τα είπε ο Μπαρνιέ σε πρόσφατη συνάντηση που είχε η επιτροπή της Νέας Δημοκρατίας στις Βρυξέλλες. Δεν έχουν εγκριθεί στο σύνολο επιμέρους έργα, έχει εγκριθεί το περίγραμμα του Γ' Κοινοτικού Πλαισίου Στήριξης εκτός και αν το κάνατε τις τελευταίες ημέρες.
Και έρχομαι στο σοβαρότερο: 'Ολα αυτά τα οποία έπρεπε να γίνουν έχουν καθυστερήσει. 'Εγινε το 1/3 των αυτοκινητοδρόμων που έχετε προβλέψει, το φυσικό αέριο έμεινε πίσω, η Εγνατία Οδός έμεινε πίσω, η Αττική Οδός έμεινε πίσω. Πότε θα γίνουν, κύριε Υπουργέ, όλα αυτά τα έργα; Ξέρετε πολύ καλά ότι δεν μπορούμε να δεσμεύσουμε χρήματα πάνω από το 4% του Ακαθάριστου Εθνικού Προϊόντος.
Αν αυτά συσσωρευθούν, στο τέλος πώς θα τα απορροφήσετε;
Και το τελευταίο με τις αρχές διαχείρισης του Γ' Κοινοτικού Πλαισίου Στήριξης. Γιατί, κύριε Υπουργέ, τόσο καιρό δεν το φέρνατε να παρθεί πλέον η απόφαση να γίνει νόμος του κράτους για να μπορεί να γίνει έλεγχος στα έργα; 'Οσο καθυστερείτε με τη θεσμοθέτηση των αρχών διαχείρισης του Γ' 
Κοινοτικού Πλαισίου Στήριξης, δεν θα μπορείτε ουσιαστικά να προχωρήσετε. Το ξέρετε πολύ καλά και παρ'όλα αυτά χρονοτριβείτε.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Εθνικής Οικονομίας
κ.Χρήστος Πάχτας έχει το λόγο. Δεν θα απαντήσετε φυσικά ως μάγος, έτσι; ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα ξεκινήσω από το
τελευταίο, αγαπητέ συνάδελφε.
Κοιτάξτε, εγώ θα επανέλθω στην άγνοια, κύριε συνάδελφε, και θα ήθελα να σας ενημερώσω το εξής: Καταθέσαμε το σχέδιο νόμου στη Βουλή, όπως γνωρίζετε, για τη διαχείριση, την παρακολούθηση και τον έλεγχο των έργων δράσεων και ενεργειών του Γ' Κοινοτικού Πλαισίου Στήριξης, του Ταμείου Συνοχής και των Κοινοτικών Πρωτοβουλιών.
ΙΟΡΔΑΝΗΣ ΤΖΑΜΤΖΗΣ: Τώρα το ετοιμάσατε, κύριε Υπουργέ. Σήμερα είναι
θέμα στις εφημερίδες.
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, μόλις ολοκληρώσατε την ομιλία σας. Αισθάνεσθε την ανάγκη να συμπληρώσετε και άλλα στοιχεία; Αυτό το χρόνο σας έδωσε ο Κανονισμός.
ΙΟΡΔΑΝΗΣ ΤΖΑΜΤΖΗΣ: Δυστυχώς.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Το ερώτημα, λοιπόν, είναι γιατί το καταθέσαμε χθες και όχι πριν από δύο μήνες ή πριν από πέντε μήνες ή πριν από ένα χρόνο. Αυτό δεν είναι το ερώτημά σας;
ΙΟΡΔΑΝΗΣ ΤΖΑΜΤΖΗΣ: Φυσικά.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Να σας απαντήσω
λοιπόν.
Τι σημαίνει να καταθέσουμε θεσμικό πλαίσιο για το νέο μηχανισμό διοίκησης όλων αυτών των δράσεων; Σημαίνει να έχει συμφωνηθεί με την Ευρωπαϊκή 'Ενωση το πλαίσιο αυτό.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού)
Τι σημαίνει συμφωνία με την Ευρωπαϊκή 'Ενωση; Σημαίνει έγκριση του Γ' Κοινοτικού Πλαισίου Στήριξης. Διότι έγκριση του Γ' Κοινοτικού Πλαισίου Στήριξης σημαίνει κατ'αρχήν έγκριση των χρηματοδοτικών πινάκων, των ποσών που έχουμε να διαχειρισθούμε, τα δεκαεπτάμισι τρισεκατομμύρια δραχμές, σημαίνει -δεύτερον- αναπτυξιακοί στόχοι, προτεραιότητες, κέντρα βάρους, έγριση προγραμμάτων και σημαίνει τέλος -τρίτο σημείο της έγκρισης του περιεχομένου- μηχανισμοί εφαρμογής.
Πριν, λοιπόν, από την έγκριση και συμφωνία μεταξύ Ελλάδας και
Ευρωπαϊκής 'Ενωσης αυτών των μηχανισμών εφαρμογής θα μπορούσαμε να είχαμε φέρει αντίστοιχο θεσμικό πλαίσιο στη Βουλή των Ελλήνων;
Προηγήθηκε, λοιπόν, η έγκριση του Γ' Κοινοτικού Πλαισίου Στήριξης στις 26 Ιουλίου. Περιλαμβάνονται εκεί και οι διατάξεις της εφαρμογής που πρέπει να υλοποιήσουμε. Αυτές τις διατάξεις εφαρμογής ενσωματώνουμε στο νέο θεσμικό πλαίσιο που δημιουργούμε στη χώρα μας, γι'αυτό και το φέρνουμε τώρα στη Βουλή. Γι'αυτό και μίλησα προηγουμένως, κύριε συνάδελφε, για άγνοια.
Μιλήσατε επίσης για το Ταμείο Συνοχής, ότι απορροφήσαμε το τέσσερα
κόμμα κάτι τοις εκατό. Κύριε συνάδελφε, πάλι δεν γνωρίζετε την κατάσταση. Δεν πρόκειται περί απορρόφησης.
ΙΟΡΔΑΝΗΣ ΤΖΑΜΤΖΗΣ: Ο κ. Μπαρνιέ τα λέει. Δεν τα λέμε εμείς.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Τζαμτζή, δεν
έχετε το λόγο.
ΙΟΡΔΑΝΗΣ ΤΖΑΜΤΖΗΣ: Δεν μπορείτε να μας τα λέτε αυτά!
ΠΡΟΕΔΡΕΥΩΝ (Κωνσταντίνος Γείτονας): Κύριε Τζαμτζή, δεν έχετε το λόγο.
Παρακαλώ καθίστε!
Ολοκληρώστε, κύριε Υπουργέ.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Δεν πρόκειται για
απορρόφηση, κύριε συνάδελφε.
(Στο σημείο αυτό κτυπάει ξανά το κουδούνι λήξεως του χρόνου ομιλίας
του κυρίου Υφυπουργού)
Ο κ. Μπαρνιέ μίλησε για τις δεσμεύσεις που έχουν κάνει οι χώρες
συνοχής, οι χώρες που δέχονται πόρους από το Ταμείο Συνοχής για το 2000. Η Ελλάδα, όπως και άλλες χώρες, έχει τη δυνατότητα...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Υπουργέ,
ολοκληρώστε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ναι, με τη φράση
αυτή. Με διέκοψε όμως και ο κ. Τζαμτζής.
ΠΡΟΕΔΡΕΥΩΝ (Κωνσταντίνος Γείτονας): Σας κράτησα το χρόνο λόγω των
διακοπών. Ολοκληρώστε όμως.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τελειώνω με την
απάντηση αυτή.
Είχαμε, λοιπόν, το δικαίωμα μέσα στο 2000 να υποβάλουμε τις αιτήσεις για δέσμευση. 'Οπως σας είπα και προηγουμένως έργα ύψους επτακοσίων δισεκατομμυρίων είναι σε εξέλιξη κατά τη διάρκεια του 2000. Η Ελλάδα, λοιπόν, έγκαιρα, μέχρι το τέλος του Σεπτεμβρίου, υπέβαλε όλες εκείνες τις δράσεις και τα έργα που υπερδεσμεύουν το ποσοστό της για το 2000 σε ό,τι αφορά στο Ταμείο Συνοχής. Και αυτό έγινε μέχρι το τέλος του Σεπτεμβρίου. 
Να ενημερώσετε λοιπόν και εσείς τους αγαπητούς συναδέλφους της
Ευρωβουλής, ότι η Ελλάδα έχει υπερκαλύψει τις δεσμεύσεις σε ό,τι αφορά το 2000.
Είναι χρήσιμο, λοιπόν, να γνωρίζουμε τις διαδικασίες και να γνωρίζουμε σε τι αναφερόμαστε όταν μιλάμε για απορροφήσεις. Δεν πρόκειται περί απορροφήσεων, αλλά περί δεσμεύσεων και έχουμε υπερκαλύψει αυτές τις δεσμεύσεις, αγαπητέ κύριε συνάδελφε.
ΙΟΡΔΑΝΗΣ ΤΖΑΜΤΖΗΣ: Δεν λέτε τα πράγματα με το όνομά τους.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 126/9.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικώς με την απόφαση του Υπουργείου για μείωση της καλλιεργούμενης έκτασης βαμβακιού κατά επτακόσιες χιλιάδες στρέμματα κλπ.
Η επίκαιρη ερώτηση του κ. Πατάκη έχει ως εξής:
"H αυθαίρετη απόφαση του Υπουργείου Γεωργίας να μειώσει την καλλιεργούμενη έκταση βαμβακιού κατά επτακόσιες χιλιάδες στρέμματα, σε μία περίοδο που είχαν ξεκινήσει οι προεργασίες όπως το νοίκιασμα των χωραφιών, το όργωμα και άλλα, έχει σαν αποτέλεσμα η παραγωγή εκατόν πενήντα χιλιάδων στρεμμάτων περίπου να κινδυνεύει να χαρακτηρισθεί σαν μη επιλέξιμη με συνέπεια να μην καταβληθεί η προβλεπόμενη κοινοτική επιδότηση.
Τεράστια όμως προβλήματα δημιουργεί η μείωση του ποσοστού υγρασίας στο 15% επειδή δυσχεραίνει τη συγκομιδή του προϊόντος, όπως επίσης και οι χαμηλές εκτιμήσεις της ηρτημένης παραγωγής, που εμποδίζουν τους περισσότερους βαμβακοπαραγωγούς να πουλήσουν άμεσα ολόκληρη την παραγωγή τους και τους υποχρεώνει να αποθηκεύσουν μεγάλο μέρος αυτής στις ανύπαρκτες αποθήκες μέχρι να επιδικαστούν οι εντάσεις τους.
Ερωτάται ο κύριος Υπουργός:
Θα αποδεχθεί σαν επιλέξιμη την παραγωγή των επιπλέον στρεμμάτων.
Θα αναπροσαρμόσει το ποσοστό και τις εκτιμήσεις ηρτημένης παραγωγής." Ο Υφυπουργός Γεωργίας κ. Φώτης Χατζημιχάλης έχει το λόγο.
ΦΩΤHΣ ΧΑΤΖΗΜΙΧΑΛΗΣ (Υφυπουργός Γεωργίας): 'Οπως είναι γνωστό, η Κυβέρνηση πήρε συγκεκριμένα διοικητικά μέτρα, μετά από απαίτηση κυρίως των Ελλήνων βαμβακοπαραγωγών, τα οποία είχαν σαν στόχο την προστασία του εισοδήματός τους, αλλά και την προστασία της ποιότητας του ίδιου του προϊόντος.
Τα μέτρα αυτά είχαν σημαντικά αποτελέσματα. Παρ'ότι δεν πετύχαμε το
στόχο της συγκεκριμένης στρεμματικής μείωσης της καλλιέργειας των επτακοσίων χιλιάδων στρεμμάτων, ωστόσο περιορίστηκε η καλλιέργεια σημαντικά και κυρίως έγινε συνείδηση στους 'Ελληνες παραγωγούς ότι πρέπει από δω και πέρα να υπάρχουν συγκεκριμένα μέτρα που θα προστατεύουν το εισόδημά τους.
'Οπως είπα και προηγουμένως και όπως είναι γνωστό σε όλους τα μέτρα
αυτά, όχι τα ίδια, αλλά μέσα από μία συγκεκριμένη διαδικασία, θα συνεχιστούν. Δεν θα είναι αυθαίρετα μέτρα της Κυβέρνησης, όπως καταγγέλλει το Κ.Κ.Ε., αλλά θα είναι ομόφωνες αποφάσεις της Εθνικής Διεπαγγελματικής Οργάνωσης Βάμβακος. Αυτό επιχειρούμε αυτήν την περίοδο και αυτό πρόκειται να κάνουμε στο άμεσο μέλλον.
Το θέμα της υγρασίας είναι ένα θέμα στο οποίο απάντησα προηγουμένως
και το γνωρίζετε πολύ καλά, κύριε Πατάκη, ότι δεν πρόκειται να κάνουμε πίσω σ' αυτό. Θα αντιμετωπίσουμε το πρόβλημα των καιρικών συνθηκών και γι' αυτήν την περίοδο. Υπάρχει μία σύσκεψη -το ακούσατε προηγουμένως- που θα γίνει τη Δευτέρα με όλους τους εμπλεκόμενους φορείς και σ' αυτή θα συζητήσουμε αναλυτικά το θέμα και θα δούμε ποια θα είναι η τελική μας απόφαση. Ωστόσο, η γενική λογική πιστεύουμε ότι είναι σωστή και σ' αυτή θα επιμείνουμε. Δεν πρόκειται να ανεχθούμε να καταγράφεται το νερό ως βαμβάκι και να μειώνεται η τιμή του προϊόντος και κατ' επέκταση το εισόδημα των Ελλήνων παραγωγών.
Σε σχέση με τα επιπλέον στρέμματα που έχουν καταγραφεί, όπως ξέρετε
υπάρχει κατ' αρχήν νομιμοποιητική βάση αυτών των μέτρων. Τα περιβαλλοντικά μέτρα, με βάση τα οποία πάρθηκαν οι αποφάσεις, επιτρέπουν να έχουμε τέτοια συγκεκριμένα μέτρα, τα νομιμοποιούμε και μπορούμε να τα υλοποιήσουμε. Τα μέτρα αυτά εφαρμόζονται. 'Οσοι έχουν ενταχθεί στο Ολοκληρωμένο Σύστημα Διαχείρισης και Ελέγχου, αυτοί δηλώνουν συγκεκριμένες ποσότητες, συγκεκριμένα στρέμματα και αυτά εντάσσονται στο κύκλωμα της παραγωγής και αυτά ενισχύονται και επιδοτούνται. Αυτό θα εξακολουθήσει να ισχύει, γιατί δεν πρόκειται να στηρίξουμε ουσιαστικά την παρατυπία κάποιων απέναντι στο σύνολο ή την πλειοψηφία των Ελλήνων βαμβακοπαραγωγών. Αυτό θα ήταν άδικο για τη μεγάλη πλειοψηφία των Ελλήνων παραγωγών.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πατάκης έχει το λόγο.
ΓΙΑΝΝΗΣ ΠΑΤΑΚΗΣ: Ευχαριστώ, κύριε Πρόεδρε.
Κύριε Υπουργε, αυτά είναι δικαιολογίες εν αμαρτίαις. Πήρατε αυτά τα διοικητικά μέτρα, χωρίς να προτείνετε εναλλακτικές λύσεις. Πριν πάρετε αυτά τα μέτρα και γι' αυτά που ετοιμάζετε, να πείτε στους αγρότες τι πρέπει να καλλιεργήσουν. Δυστυχώς δεν γίνεται κάτι τέτοιο.
Η απόφαση αυτή, εκτός από την πολιτική σκοπιμότητα να μειωθεί η παραγωγή, είναι πέρα για πέρα άδικη και απαράδεκτη, γιατί οι αγρότες προγραμματίζουν το Σεπτέμβριο τι θα κάνουν. Είναι απαράδεκτη αυτή η κατάσταση. Τι έπρεπε να κάνει ο αγρότης; Να ενοικιάσει το χωράφι του με είκοσι πέντε χιλιάδες το στρέμμα και μετά να το αφήσει σε αγρανάπαυση; Για όνομα του Θεού!
Σας το λέω αυτό γιατί καταλαβαίνω ότι δεν έχετε την αντίληψη του πως προγραμματίζει και σχεδιάζει ο αγρότης για τα χωράφια που θέλει να καλλιεργήσει.
Με τα εκατόν πενήντα χιλιάδες στρέμματα θα τους καταστρέψετε τους
αγρότες εάν δεν τους δώσετε αυτήν τη δυνατότητα.
Μιλάτε για το θέμα της προβλεπόμενης παραγωγής. Είναι πολύ μικρή. Φέτος έχουμε μία καλύτερη παραγωγή. Τι θα κάνει; Δεν υπάρχουν
αποθηκευτικοί χώροι, δεν υπάρχει τίποτα. Πού θα πάει αυτή την παραγωγή ο
παραγωγός;
Επίσης, για το θέμα της υγρασίας, δεν μειώνεται με τον τρόπο αυτό. Χρειάζεται έλεγχος, κύριε Υπουργέ, για το θέμα της υγρασίας. Υπάρχει το
παράρτημα που λέει δέκα υγρασία κλπ. Δεν επεκτείνομαι γιατί δεν έχω αρκετό χρόνο.
'Οσον αφορά το θέμα της ποιότητας, η ποιότητα με τα μέτρα αυτά που πήρατε τώρα που πάνω από το 50% της παραγωγής βαμβακιού βρίσκεται στα χωράφια, υποβαθμίζετε την ποιότητα, κύριε Υπουργέ, βάλτε το καλά στο μυαλό σας. Γι'αυτό πρέπει να αλλάξετε την υγρασία που είναι απαίτηση 
όλων. 'Ηδη άρχισαν να διαμαρτύρονται και θα συνεχίσουν να διαμαρτύρονται. Στην Μακεδονία δεν μάζεψαν καθόλου βαμβάκι. Τι θα κάνουν αυτοί οι άνθρωποι; Θα καταστραφούν;
Μιλάτε για το θέμα της υπερπαραγωγής. Χρειάζεται έλεγχος και αυτό πρέπει να το καταλάβετε. Εάν δεν κάνετε έλεγχο στα εκκοκκιστήρια, αυτοί θα αυξάνουν περισσότερο την παραγωγή σε σχέση με αυτή που υπάρχει σήμερα στα χωράφια.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός Γεωργίας κ.
Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Κύριε Πατάκη, πρώτον
αμφισβητώ τη δυνατότητα να μονοπωλείτε τη γνώση στα θέματα της αγροτικής παραγωγής.
ΓΙΑΝΝΗΣ ΠΑΤΑΚΗΣ: Από εμπειρία.
ΠΡΟΕΔΡΕΥΩΝ (Κωνσταντίνος Γείτονας): Ούτως ή άλλως είναι κατά των
μονοπωλίων.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Ζούμε στον ίδιο χώρο,
κύριε Πατάκη.
ΓΙΑΝΝΗΣ ΠΑΤΑΚΗΣ: 'Αλλο να καλλιεργείς βαμβάκι ο ίδιος και άλλο να
ξέρεις.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : 'Εχετε δίκιο. Είναι έτσι. Πρώτον, λοιπόν, αμφισβητώ αυτή τη δυνατότητά σας ή τη διεκδίκηση του
μονοπωλίου της γνώσης.
Δεύτερον, δεν μπορώ να αντιληφθώ και να ξεπεράσω τις αντιφάσεις στις οποίες περιπίπτει συνέχεια το κόμμα σας, για να μην αναφερθώ προσωπικά σε σας.
Από τη μία ζητάτε σκληρούς διοικητικούς ελέγχους και από την άλλη, όταν παίρνουμε μέτρα ελέγχου, ζητάτε με έμμεσο τρόπο αυτά τα μέτρα να τα ξεπεράσουμε και να μην τα εφαρμόσουμε. Αυτό ζητάτε με το να ανεχθούμε να μπουν τα εκατόν πενήντα χιλιάδες επιπλέον στρέμματα που λέτε. Διότι υπάρχουν συγκεκριμένα μέτρα. Αυτά τα μέτρα προσδιόρισαν συγκεκριμένα καλλιεργήσιμα στρέμματα και κάποιοι έχουν υπερβεί αυτό το όριο και αυτήν τη δέσμευση. 'Αρα, παράτυπα μπήκαν στην καλλιέργεια. Εσείς λέτε ότι δεν το ήξεραν. Μπήκαν παράτυπα όμως στην καλλιέργεια και τώρα θέλετε αυτά να τα νομιμοποιήσουμε.
Οι άλλοι, κύριε Πατάκη, οι οποίοι εφάρμοσαν τα μέτρα τι θα πουν; Απευθυνθείτε σε αυτούς και πέστε ότι θα επιβαρυνθεί το προϊόν, η τιμή τους επειδή εμείς θα κάνουμε ανεκτά αυτά τα μέτρα επιπλέον.
ΓΙΑΝΝΗΣ ΠΑΤΑΚΗΣ: Κανείς δεν εφάρμοσε τα μέτρα, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Να απευθυνθείτε σε αυτούς και να το πείτε κύριε Πατάκη.
ΓΙΑΝΝΗΣ ΠΑΤΑΚΗΣ: Μα, δεν εφάρμοσαν τα μέτρα. 'Αφησε κανείς ακαλλιέργητο χωράφι;
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Να το πείτε σε αυτούς που εφάρμοσαν τα μέτρα και να τους πείτε τι προτείνετε.
ΓΙΑΝΝΗΣ ΠΑΤΑΚΗΣ: Μα, τι λέτε, κύριε Υπουργέ;
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Πατάκη.
Ομιλήσατε προηγουμένως.
Παρακαλώ, κύριε Υπουργέ, ολοκληρώστε.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Θεωρούμε ότι τα εφάρμοσαν κύριε Πατάκη, πάρα πολλοί.
ΓΙΑΝΝΗΣ ΠΑΤΑΚΗΣ: Βρίσκουν το τρόπο τώρα είτε το εργοστάσιο ζάχαρης... ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Πατάκη! ΓΙΑΝΝΗΣ ΠΑΤΑΚΗΣ: Δεν εφάρμοσαν τον Κανονισμό.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Θα αυστηροποιήσουμε ακόμα περισσότερο τους ελέγχους, γιατί ο στόχος μας είναι να προστατεύσουμε τους μικρούς καλλιεργητές, τους μικρούς βαμβακοπαραγωγούς και όχι τα μεγάλα συμφέροντα που λυμαίνονται το χώρο, αξιοποιώντας οποιαδήποτε τρύπα ή οποιοδήποτε παραθυράκι υπάρχει και επιβαρύνοντας ουσιαστικά και την ποιότητα του προϊόντος και την τιμή του προϊόντος και επομένως το εισόδημα των μικρών παραγωγών.
ΓΙΑΝΝΗΣ ΠΑΤΑΚΗΣ: Μην το ξαναπείτε αυτό.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας) : Τα μέτρα της επόμενης περιόδου, επαναλαμβάνω, θα είναι μέτρα ομόφωνα όλων των εμπλεκόμενων φορέων.
'Οσο για την ηρτημένη παραγωγή, είναι η ίδια πολλών ετών, αλλά ακόμα και εάν υπάρχει υπέρβαση, οι παραγωγοί έχουν το δικαίωμα της ένστασης, κύριε Πατάκη. Μπορούν να κάνουν ένσταση και να δικαιωθούν. Εφαρμόζεται πολλές φορές αυτό το σύστημα, εφαρμόζεται κάθε χρόνο και ξέρετε πολύ καλά εσείς προσωπικά ότι εφαρμόζεται με επιτυχία. Δεν θα αδικηθεί κανένας.
ΓΙΑΝΝΗΣ ΠΑΤΑΚΗΣ: Τα περσινά χρήματα, κύριε Υπουργέ, θα δώσετε στους
παραγωγούς;
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Πατάκη, ηρεμία! Εισερχόμαστε στη συζήτηση της τέταρτης και τελευταίας επίκαιρης
ερώτησης με αριθμό 129/9-10-2000 της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εμπορικής Ναυτιλίας, σχετικώς με τους κανόνες και τα πρότυπα ασφαλείας των επιβατικών πλοίων, τις διαδικασίες ελέγχου κλπ.
Η επίκαιρη ερώτηση της κυρίας Βουλευτού σε περίληψη έχει ως εξής: "Το τραγικό ναυάγιο του πλοίου "ΣΑΜΙΝΑ" στην Πάρο δημιουργεί πολύ
σοβαρά ερωτηματικά για μία σειρά εγκληματικές παραλείψεις στους ελέγχους καταλληλότητας των επιβατηγών πλοίων, αλλά και για ενέργειες που προηγήθηκαν.
Σύμφωνα με την οδηγία 98/18 της Ευρωπαϊκής 'Ενωσης προβλέπονται σημαντικές μετασκευές για τα πλοία ηλικίας άνω των είκοσι επτά ετών. Η 
Ελλάδα ζήτησε την εξαίρεση από την οδηγία αυτή για συγκεκριμένα πλοία. Σε επικρίσεις σχετικά με την εξαίρεση αυτή το Υπουργείο Εμπορικής Ναυτιλίας ισχυρίσθηκε ότι η ελληνική νομοθεσία είναι αυστηρότερη. Στα προς εξαίρεση πλοία δεν συμπεριλαμβανόταν το προβληματικό "ΣΑΜΙΝΑ" και υπάρχουν σοβαρές αμφιβολίες εάν αυτό τήρησε τις οδηγίες της Ευρωπαϊκής 'Ενωσης ως προς τις μετασκευές.
Από το ίδιο το τραγικό συμβάν προκύπτει ότι δεν έγινε ο απαιτούμενος αριθμός των ελέγχων ή ότι οι έλεγχοι ήταν τουλάχιστον πλημμελείς. 'Ηδη η Ευρωπαϊκή 'Ενωση ζητά μεταξύ άλλων και τα πιστοποιητικά ασφαλείας του άρθρου 11 της οδηγίας 98/18 της Ευρωπαϊκής 'Ενωσης.
Κατά τη διάσωση των ναυαγών υπήρξαν τραγικές αδυναμίες στην άμεση κινητοποίηση του κρατικού μηχανισμού, ενώ επί δύο ημέρες το Υπουργείο Εμπορικής Ναυτιλίας εξαρτούσε πλήρως τις πληροφορίες του από την ναυτιλιακή εταιρεία.
Ερωτάται ο κύριος Υπουργός:
Είχε διασφαλισθεί από το Υπουργείο Εμπορικής Ναυτιλίας η εφαρμογή της αυστηρότερης, όπως υποστηρίζει, ελληνικής νομοθεσίας, ο έλεγχος και η επιβολή των ποινών, για να ζητά την εξαίρεση από την οδηγία; Ποια ήταν η τελική ημερομηνία επισκευής και ελέγχου του πλοίου "ΣΑΜΙΝΑ" και με ποιες προϋποθέσεις μπορεί να εγγυηθεί το Υπουργείο Εμπορικής Ναυτιλίας στο μέλλον ότι τα επιβατηγά πλοία θα ελέγχονται για να είναι αξιόπλοα;
Ποιο είναι το πρόγραμμα επέμβασης, το εκπαιδευμένο προσωπικό και τα
μέσα διάσωσης του Υπουργείου Εμπορικής Ναυτιλίας και γιατί δεν κινητοποιήθηκαν άμεσα;"
Ο Υπουργός Εμπορικής Ναυτιλίας κ. Παπουτσής έχει το λόγο.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Επειδή η αξιότιμη κυρία Βουλευτής έχει θέσει πολλά ερωτήματα, θα
προσπαθήσω, στα όρια του χρόνου μου, να απαντήσω σε όλα.
Πρώτα απ' όλα η οδηγία 98/18 ενσωματώθηκε στην εθνική μας νομοθεσία με το προεδρικό διάταγμα 103/99 και εφαρμόζεται κανονικά στη χώρα μας. 'Ολοι δε γνώριζαν την οδηγία αυτή από τη στιγμή που υιοθετήθηκε από την Ευρωπαϊκή 'Ενωση και είχαν ήδη προχωρήσει στις διαδικασίες ενημέρωσης των εταιρειών.
Στην οδηγία είχε προβλεφθεί και η δυνατότητα στα ελληνικά επιβατηγά
πλοία, κατόπιν αιτήσεως των πλοιοκτητών τους, να απαλλαγούν από την υποχρέωση εφαρμογής ορισμένων από τους κανονισμούς που θέτει η οδηγία. Η ρύθμιση αυτή αποφασίστηκε τον Ιούνιο του 1996 από την Ευρωπαϊκή 'Ενωση, επειδή ελήφθησαν υπόψη τα ειδικά μέτρα ασφάλειας που εφαρμόζονται στην Ελλάδα και δεν έχουν εφαρμογή σε κανένα άλλο κράτος-μέλος της 'Ενωσης, δηλαδή το όριο ηλικίας των τριάντα πέντε ετών, η υποχρέωση των ελληνικών επιβατηγών πλοίων να έχουν δύο μηχανές και δύο έλικες, η υποχρέωση εγκατάστασης προαιρέας έλικας και το μέτρο της απαγόρευσης απόπλου λόγω καιρού. Μόνον οκτώ επιβατηγά πλοία έκαναν χρήση αυτής της δυνατότητας. 
Στο δεύτερο ερώτημά σας, στα πλοία που εξαιρέθηκαν, δεν
περιλαμβανόταν το "ΕΞΠΡΕΣ ΣΑΜΙΝΑ" εφόσον δεν υποβλήθηκε αίτηση εξαίρεσης από τους πλοιοκτήτες. Εφόσον δεν εξαιρέθηκε, είχε την υποχρέωση να συμμορφωθεί με τις απαιτήσεις των εθνικών κανονισμών και της οδηγίας 98/18. Η μετακατασκευή του πλοίου ολοκληρώθηκε τον Ιούλιο του 2000 και επιπλέον το πλοίο είχε εκτελέσει σημαντικό μέρος των εργασιών πυρασφάλειας που έπρεπε να ολοκληρωθούν σύμφωνα με την οδηγία της
Ευρωπαϊκής 'Ενωσης έως την 1η Οκτωβρίου του 2000.
'Οσον αφορά το τρίτο ερώτημά σας, η αξιοπλοϊα των πλοίων της
ακτοπλοϊας διασφαλίζεται με διεξοδικές τακτικές και έκτακτες επιθεωρήσεις που διενεργούν οι υπηρεσίες του Υπουργείου Εμπορικής Ναυτιλίας. Από το 1998 μέχρι σήμερα οι υπηρεσίες του Υπουργείου διενήργησαν τρεις χιλιάδες τετρακόσιες πενήντα δύο έκτακτες επιθεωρήσεις και επιβεβαίωσαν εξακόσιες ενενήντα οκτώ παραβάσεις. Μόνο κατά το τρέχον έτος έχουν διενεργηθεί είκοσι εννέα έκτακτες επιθεωρήσεις και έχουν επιβεβαιωθεί δέκα εννέα παραβάσεις στα πλοία των "ΜΙΝΩΙΚΩΝ ΓΡΑΜΜΩΝ", σύμφωνα με το ερώτημά σας. 
Το Υπουργικό Συμβούλιο αποφάσισε μια σειρά από μέτρα για την
εντατικοποίηση των ελέγχων και την ενίσχυση της αποτελεσματικότητας των επιθεωρήσεων.
'Οσον αφορά το τέταρτο ερώτημά σας, το Ενιαίο Κέντρο 'Ερευνας και Διάσωσης που εδρεύει στο Υπουργείο Εμπορικής Ναυτιλίας, λειτουργεί σε εικοσιτετράωρη βάση με κοινή σύνθεση αξιωματικών του Λιμενικού Σώματος και αξιωματικών της Πολεμικής Αεροπορίας. Σε κάθε περιστατικό κινδύνου τίθενται αμέσως σε εφαρμογή σχέδια που έχουν εκπονηθεί από την κεντρική υπηρεσία, αλλά και σχέδια που υλοποιούνται και έχουν εκπονηθεί σε τοπικό επίπεδο.
Ειδικότερα στην περίπτωση του ναυαγίου του "ΕΞΠΡΕΣ ΣΑΜΙΝΑ" από την
πρώτη στιγμή που το Κέντρο 'Ερευνας και Διάσωσης του Υπουργείου Εμπορικής Ναυτιλίας ενημερώθηκε για το τραγικό περιστατικό, η Κυβέρνηση κινητοποιήθηκε άμεσα και συντονισμένα.
Ξεκίνησε μια μεγάλη επιχείρηση εντοπισμού και διάσωσης κάτω από ιδιαίτερα αντίξοες καιρικές συνθήκες, στην οποία συμμετείχαν η Γενική Γραματεία Πολιτικής Προστασίας του Υπουργείου Εσωτερικών και οι υπηρεσίες του Υπουργείου 'Αμυνας, Δημόσιας Τάξης, Υγείας, Μεταφορών, καθώς επίσης και οι τοπικές αρχές των Κυκλάδων και της Πάρου.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Με δεδομένο ότι στο σημείο του ναυαγίου μπορούσαν να πλησιάσουν μόνο μικρά σκάφη λόγω των βράχων, των υφάλων και των εννέα μποφόρ, καθοριστική ήταν η συμβολή των ψαράδων της Πάρου κάτω από τις οδηγίες του Υπολιμενάρχη Δημήτρη Μάλαμα, τον οποίο δυστυχώς χάσαμε καθώς υπέκυψε από καρδιακό επεισόδιο κάτω από το βάρος της αγωνίας για την κινητοποίηση των ψαράδων του νησιού κατά την εκπλήρωση του καθήκοντός του.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Στη
δευτερολογία σας θα πείτε τα υπόλοιπα.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Εκτός από τα πλοία και τα ελικόπτερα που διέθεσαν οι 'Ενοπλες Δυνάμεις απεστάλησαν... 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
'Εχετε υπερβεί κατά ενάμισι λεπτό το χρόνο ομιλίας σας. Είναι αυστηρός ο Κανονισμός.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Προφανώς σέβομαι τον Κανονισμό, κύριε Πρόεδρε, και γνωρίζω πολύ τις κοινοβουλευτικές διαδικασίες. Ωστόσο, όμως, η επίκαιρη ερώτηση αυτή περιέχει δέκα υποερωτήσεις και τρία λεπτά δεν είναι αρκετά για να απαντήσω.
ΠΡΟΕΔΡΕΥΩΝ (Κωνσταντίνος Γείτονας): Γι'αυτό και θα αλλάξουμε τον
Κανονισμό.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Επαναλαμβάνω ότι εκτός από τα πλοία και τα ελικόπτερα που διέθεσαν οι 'Ενοπλες Δυνάμεις απεστάλησαν στην Πάρο κλιμάκια του προσωπικού και η μονάδα των υποβρύχιων αποστολών του Λιμενικού Σώματος, καθώς επίσης και οι άνδρες της ΕΜΑΚ και οι γιατροί του ΕΚΑΒ.
Σας ευχαριστώ, κύριε Πρόεδρε, για την ανοχή σας.
ΠΡΟΕΔΡΕΥΩΝ (Κωνσταντίνος Γείτονας): Η Βουλευτής του Συνασπισμού της Αριστεράς και της Προόδου, κ. Ασημίνα Ξηροτύρη-Αικατερινάρη, έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, από την απάντησή σας τουλάχιστον στην αρχή, για το πλαίσιο το οποίο περιγράψατε το νομοθετικό -για την ελληνική νομοθεσία δηλαδή και για την κοινοτική- καθώς και για τον τρόπο με τον οποίο λειτουργεί το Υπουργείο σας, φαίνεται ότι δεν θα έπρεπε να υπάρχει όχι μόνο το τραγικό συμβάν του "ΣΑΜΙΝΑ" αλλά και κανένα άλλο συμβάν από αυτά τα πάρα πολλά τα οποία συνέβησαν και στο παρελθόν και δυστυχώς συνέβησαν και μετά το τραγικό ναυάγιο του "ΣΑΜΙΝΑ".
Με αυτήν την επίκαιρη ερώτησή μου θα ήθελα να σκεφθείτε σοβαρά πάνω
στο πώς θα μπορέσετε την ελληνική νομοθεσία, την οποία λέτε ότι είναι αυστηρή -εγώ σέβομαι το ότι είναι αυστηρή- να την εφαρμόσετε. Θεωρώ ότι δεν εφαρμόζετε σε καμία περίπτωση. Ποιες είναι οι σκοπιμότητες που δεν την εφαρμόζετε; Ακούστηκαν πολλά σε αυτές τις δεκαπέντε ημέρες. Δεν θέλω να μπω σε αυτό το θέμα, γιατί δεν μου φθάνει ο χρόνος.
Από την άλλη πλευρά είστε υποχρεωμένος να εφαρμόζετε την κοινοτική
νομοθεσία, η οποία δημιουργήθηκε όχι μόνο γιατί είχε την εμπειρία των ευρωπαϊκών κρατών και την ευαισθησία πληρότερης διασφάλισης των πολιτών της Ευρωπαϊκής 'Ενωσης, αλλά και γιατί στηρίχθηκε πάνω σε τραγικά γεγονότα από προηγούμενα ναυάγια. Δυστυχώς, με τα ερωτήματα που σας κάνει τώρα η Ε.Ε. θα αντλήσει και από εδώ αυστηρότερες ακόμη διατάξεις και για την οδηγία '98 και για άλλες διατάξεις, προκειμένου να εξασφαλίσει την ασφάλεια των πολιτών στη διακίνησή τους με τα πλοία.
Θα ήθελα να σας πω ότι σε καμία περίπτωση δεν διαφαίνεται ότι το νομοθετικό ελληνικό πλαίσιο και το Κοινοτικό Δίκαιο τα είχε ενσωματώσει το Υπουργείο σας κατά τρόπο ώστε να μπορεί να λειτουργεί σωστά, τα έχουν ασπαστεί με ευθύνη και ωριμότητα οι υπάλληλοι του Υπουργείου σας και έχουν επιβληθεί ποινές. Μου λέτε για μία σειρά από ενέργειες, οι οποίες όμως δεν κατέληξαν σε κάποια επιβολή ποινών, ενώ παρουσιάζονται αυτή τη στιγμή τραγικές ελλείψεις στο θέμα του ίδιου του πλοίου, της ίδιας της εταιρείας, των υπόλοιπων πλοίων. Τελευταία στιγμή εξαιρείτε εξήντα πλοία και τα έχετε καθηλωμένα, γιατί δεν τηρούσαν τις προδιαγραφές. Τα σωστικά σας μέσα υπολοίπονται κατά 50%, ενώ στην Πάρο υπάρχει μόνο ένα πλοίο. 
Αναφερθήκατε στον Υπολιμενάρχη Μάλαμα, ο οποίος πέθανε ακριβώς γι'
αυτό και στους ψαράδες οι οποίοι έσωσαν την τιμή του ελληνικού κράτους και τους τετρακόσιους περίπου ναυαγούς.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υπουργός Εμπορικής Ναυτιλίας, κ. Χρήστος Παπουτσής.
ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας): Ευχαριστώ, κύριε
Πρόεδρε.
Κατ' αρχήν επιτρέψτε μου να υπενθυμίσω στην κυρία συνάδελφο, ότι η
διαχείριση των εντυπώσεων έχει τα όρια της.
Η ελληνική Kυβέρνηση με αίσθημα ευθύνης αντιμετώπισε αυτήν την τραγωδία, με θλίψη, με πόνο, όπως ολόκληρος ο ελληνικός λαός, αλλά και με οργή ταυτόχρονα. Γι'αυτό το λόγο, θα χυθεί άπλετο φως. Η δέσμευσή μας της Κυβέρνησης και η δική μου είναι να τιμωρηθούν οι υπεύθυνοι αφού εξαντλήσουμε όλες τις έρευνες και αποδοθούν ευθύνες προς όλες τις κατευθύνσεις.
'Οσον αφορά τον Κανονισμό της Ευρωπαϊκής 'Ενωσης, είχε εκπονηθεί και 
προταθεί στα θεσμικά της όργανα την περίοδο που εγώ ήμουν επίτροπος. Προτάθηκε για έναν και μόνο λόγο: Για να δώσει τη δυνατότητα στα
ευρωπαϊκά πλοία να παραμείνουν εν πλω μέχρι την ηλικία των σαράντα, πενήντα και εξήντα ετών. 'Ομως η ελληνική νομοθεσία, όπως ρητά αναγνωρίστηκε από την Ευρωπαϊκή 'Ενωση, είναι αυστηρότερη. Ακριβώς γι'αυτό, δόθηκε η δυνατότητα σε οκτώ πλοία να εξαιρεθούν από την εφαρμογή ορισμένων από τους κανόνες που προβλέπει η οδηγία μέχρι την απόσυρσή τους.
Πέραν αυτού, θέλω να διαβεβαιώσω την κυρία συνάδελφο, ότι η Κυβέρνηση και το Υπουργείο Εμπορικής Ναυτιλίας, θα συνεχίσουν τις προσπάθειές τους για την εντατικοποίηση των ελέγχων, για την πλήρη εφαρμογή της κοινοτικής και της εθνικής νομοθεσίας από τις ιδιωτικές εταιρείες και όχι από δημόσιες υπηρεσίες, γιατί δεν πρέπει να ξεχνάμε ότι η ακτοπλοϊα λειτουργεί με ιδιωτικές εταιρείες. Γι'αυτό θα επιμείνουμε με κάθε τρόπο και κάθε μέσο προκειμένου να εντατικοποιηθούν οι έλεγχοι. Θα εγγυηθούμε την ασφάλεια των επιβατών, την αναβάθμιση της ποιότητας των υπηρεσιών που παρέχει η ακτοπλοϊα. Σε κάθε περίπτωση η απελευθέρωση της αγοράς η οποία έρχεται με ταχύτατους ρυθμούς, θα δώσει στον υγιή ανταγωνισμό τη θέση του, προκειμένου με αυτόν τον τρόπο να μπορέσουμε να εγγυηθούμε ακόμη περισσότερο την ποιότητα και την οικονομική ανάπτυξη.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των
επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Kύριοι συνάδελφοι, εισερχόμεθα
στην ειδική ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συζήτηση και ψήφιση, σύμφωνα με τις διατάξεις του άρθρου 76 του Συντάγματος, της πρότασης του Προέδρου της Βουλής "Για την τροποποίηση
διατάξεων του Κανονισμού της Βουλής (Μέρος Κοινοβουλευτικό)".
Ο εισηγητής της Πλειοψηφίας κ.Νικόλαος Σαλαγιάννης έχει το λόγο. ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, η Επιτροπή για την Τροποποίηση
Διατάξεων του Κανονισμού της Βουλής συνεδρίασε και είδε δύο κυρίως ζητήματα. Το πρώτο, αφορά τις επίκαιρες ερωτήσεις. Είναι ένα ζήτημα που απασχολεί συχνά τους Βουλευτές, για το πώς θα μπορούσαμε με καλύτερο 
τρόπο να δημιουργήσουμε ένα πλαίσιο αποτελεσματικότερης λειτουργίας τους. Δηλαδή πώς θα αξιοποιηθούν οι μηχανισμοί που μας δίνει ο Κανονισμός της
Βουλής για να μπορέσουμε να κάνουμε αποτελεσματικότερο έλεγχο των
πεπραγμένων της Κυβέρνησης.
Κατά τη λειτουργία αυτού του Κανονισμού, έχουν παρουσιαστεί πολλές
φορές δυσλειτουργίες. Μια αφορά τη λειτουργία της Κυβέρνησης και των
απαντήσεων που δίνουν κάθε φορά οι Υπουργοί και Υφυπουργοί. Η άλλη αφορά τον τρόπο με τον οποίο είναι συνταγμένες οι επίκαιρες ερωτήσεις. Πολλές φορές δεν έχουν συγκεκριμένο περιεχόμενο ή περιεχόμενο που δεν είναι επίκαιρο. Υπάρχουν και πολλαπλές ερωτήσεις που πολλές φορές δημιουργούν δυσκολία στον απαντώντα, ώστε να είναι σαφής και επίκαιρος.
(Στο σημείο αυτό, την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Για τους λόγους αυτούς αποφασίστηκε να προταθούν τροποποιήσεις στον
Κανονισμό της Βουλης που αφορά τον κοινοβουλευτικό έλεγχο.
'Ενα από τα θέματα που περιλαμβάνει η τροποποίηση είναι και το ζήτημα που αφορά την εξουσιοδότηση από Υπουργό της Κυβέρνησης για να απαντάει στις ερωτήσεις που τίθενται πολλές φορές και στον Πρωθυπουργό. Στο άρθρο λοιπόν 129 στην παράγραφο 2 διαγράφονται οι λέξεις "ή ο εξουσιοδοτημένος από την Κυβέρνηση Υπουργός". Επίσης, στο άρθρο 129 στην παράγραφο 3 εδάφιο α' που προβλέπει ο Πρωθυπουργός να απαντάει μια φορά την εβδομάδα σε ερωτήσεις που τίθενται υπήρχε πάντα το θέμα πώς απαντάει ο Πρωθυπουργός ή ο εντεταλμένος εξουσιοδοτημένος απ' αυτόν Υπουργός. Στη διάταξη αυτή προβλέπεται στον Κανονισμό που προτείνεται το εξής: Αντί του Πρωθυπουργού να μπορεί να απαντάει ο κατ' εξοχήν αρμόδιος Υπουργός στα θέματα που τίθενται ως επίκαιρη ερώτηση στον κύριο Πρωθυπουργό γιατί πάρα πολλές φορές και στην καθημερινή μας εδώ λειτουργία υπάρχουν ζητήματα που θα μπορούσαν να απαντηθούν από τον αρμόδιο Υπουργό και να μην παρεμβαίνει...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό δεν ισχύει και τώρα;
ΠΡΟΕΔΡΟΣ (Απόστολος Κακλαμάνης): Μη διακόπτετε, κύριε Πρόεδρε, σας
παρακαλώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ρωτώ κύριε Πρόεδρε, για να διευκολυνθούμε. ΝΙΚΟΛΑΟΣ ΣΑΛΑΓΙΑΝΝΗΣ: Μέχρι τώρα μια φορά την εβδομάδα τουλάχιστον
και σε δύο ερωτήσεις μπορεί να απαντάει ο Πρωθυπουργός. Αλλά τώρα προβλέπεται ο Πρωθυπουργός αντί αυτού να εξουσιοδοτεί έναν Υπουργό του, που θεωρεί ότι είναι αρμόδιος για το θέμα που τίθεται η ερώτηση.
Στο άρθρο 129 παράγραφος 4 γίνεται μέριμνα ούτως ώστε ο τύπος, η
μορφή, το περιεχόμενο και η έκταση της επίκαιρης ερώτησης να είναι τέτοια που να ανταποκρίνεται πραγματικά στο επίκαιρο της ερώτησης να είναι συγκεκριμένο το περιεχόμενο και να είναι συγκεκριμένες οι ερωτήσεις. Γι' αυτό η Διάσκεψη ή εξουσιοδοτημένα μέλη της Διάσκεψης των Προέδρων, μπορεί και πρέπει να κρίνουν το περιεχόμενο αυτής της επίκαιρης ερώτησης ως προς την έκτασή της ως προς το συγκεκριμένο του θέματος και ως προς το συγκεκριμένο των αιτημάτων που θέτει.
Εδώ μπαίνει το ζήτημα οι ερωτήσεις να μην είναι πέντε, δέκα όπως ήταν και σήμερα στις επίκαιρες ερωτήσεις, αλλά να είναι δύο το πολύ συγκεκριμένες ερωτήσεις αντίστοιχες με το περιεχόμενο που θέτει η επίκαιρη ερώτηση, για να μπορεί να είναι σαφής και η απάντηση που δίνεται από τον αρμόδιο Υπουργό.
Θα μπορεί λοιπόν η Διάσκεψη των Προέδρων να κρίνει το περιεχόμενο και τον τύπο της επίκαιρης ερώτησης αλλά και των ερωτημάτων που μπαίνουν. Κατά τα άλλα δεν αλλάζει τίποτα στη μέχρι τώρα διαδικασία.
Μια δεύτερη τροποποίηση που γίνεται αφορά το ζήτημα όταν τίθενται ερωτήσεις εκ μέρους των προέδρων των κοινοβουλευτικών ομάδων προς τον Πρωθυπουργό σε εκτός ημερήσιας διάταξης συζητήσεις. Εδώ επιχειρούμε να κάνουμε τη συνεδρίαση της Βουλής πιο ουσιαστική και να ανταποκρίνεται στο κύρος του ίδιου του Κοινοβουλίου με την εμπειρία που μέχρι σήμερα είχαμε σε σχέση με τη διαδικασία αυτή. Περιορίζεται συνολικά ο χρόνος της
διαδικασίας αυτής δίνοντας στον Πρωθυπουργό διάρκεια αγόρευσης τριάντα λεπτών και στους Αρχηγούς των Κοινοβουλευτικών Ομάδων της Αντιπολίτευσης είκοσι πέντε λεπτών εκτός από τον Πρόεδρο της Κοινοβουλευτικής Ομάδας που θέτει το θέμα, που μπορεί να έχει πέντε λεπτά ακόμη.
Επίσης, περιορίζεται ο αριθμός των Υπουργών που μπορούν να λάβουν
μέρος στη συζήτηση αυτή το πολύ σε δυο, ένας ή δυο λέει ο νέος Κανονισμός, για να μπορεί έτσι να είναι πιο συγκεκριμένος ο χρόνος και πιο συνεκτικός, για να είναι πιο συνεκτική και πιο αποτελεσματική η λειτουργία και η συζήτηση σ' αυτήν τη διαδικασία.
Αυτές είναι οι βασικές τροποποιήσεις, που προτείνονται στο νέο Κανονισμό, με την πεποίθηση ότι τον κάνουμε πιο αποτελεσματικό και πιο λειτουργικό.
Ευχαριστώ.
ΠΡΟΕΔΡΟΣ (Απόστολος Κακλαμάνης): Πριν δώσω το λόγο στον κ. Ανδρεουλάκο, θα ήθελα να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα επτά μαθητές και τρεις συνοδοί-δάσκαλοί τους από το 109ο Δημοτικό Σχολείο Αθηνών, καθώς επίσης δεκατρείς μαθητές και ένας συνοδός-δάσκαλος από το Δημοτικό Σχολείο Αφιδνών Αττικής.
(Χειροκροτήματα από όλες τις πτέρυγες)
Κύριοι συνάδελφοι, στο σημείο αυτό εισερχόμαστε στη συμπληρωματική
ημερήσια διάταξη.
Ψήφιση στο σύνολο του σχεδίου νόμου του Υπουργείου Δικαιοσύνης: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ". 
Επειδή ο Υπουργός Δικαιοσύνης θα απουσιάσει μέχρι και το τέλος της
επόμενης εβδομάδας στο εξωτερικό, η Κυβέρνηση εκπροσωπείται διά του Υπουργού παρά τω Πρωθυπουργώ, διά του Υπουργού Επικρατείας και παρακαλώ να ψηφιστεί στο σύνολο το νομοσχέδιο του Υπουργείου Δικαιοσύνης.
Στον τίτλο του παραπάνω νομοσχεδίου θα προστεθεί το "και άλλες
διατάξεις".
Ερωτάται το Σώμα: Γίνεται δεκτό το νομοσχέδιο και στο σύνολο όπως διενεμήθηκαν με τη νομοτεχνική αυτή διόρθωση;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κατά πλειοψηφία.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΦΩΤΗΣ ΚΟΥΒΕΛΗΣ: Κατά πλειοψηφία.
ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό κατά πλειοψηφία και στο σύνολο όπως δενεμήθη και με τη νομοτεχνική αυτή διόρθωση.
Συνεπώς, το νομοσχέδιο του Υπουργείου Δικαιοσύνης: "Δικαστική
προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ και άλλες διατάξεις" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Επανερχόμαστε στην προηγούμενη συζήτηση.
Το λόγο έχει ο κ. Ανδρεουλάκος, εισηγητής της Μειοψηφίας.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, με τις προτεινόμενες τροποποιήσεις, καταβάλλεται μία προσπάθεια να αρθούν δυσλειτουργίες και στρεβλώσεις κατά τις εργασίες του Σώματος.
'Εχουμε τρεις τροποποιήσεις, που αναφέρονται στο πρώτο μέρος του
Κανονισμού της Βουλής και μία που αναφέρεται στο δεύτερο τμήμα.
Η τροποποίηση που αναφέρεται στο άρθρο 53 επικεντρώνεται στη
συνεδρίαση της Τετάρτης του Σώματος, που από απογευματινή γίνεται πρωινή. Είναι μία πρόταση του Γενικού Γραμματέα σήμερα της Κοινοβουλευτικής
Ομάδας της Νέας Δημοκρατίας, αλλά τότε Κοινοβουλευτικού μας Εκπροσώπου,
από το 1996.
Πράγματι, με την πρωινή συνεδρίαση πιστεύουμε και προσδοκούμε ότι θα είναι μεγαλύτερη η συμμετοχή των συναδέλφων αφ'ενός και αφ'ετέρου θα είναι πληρέστερη η κάλυψη από πλευράς Τύπου, πράγμα που θα είναι και ένα κίνητρο για τους συναδέλφους, για να προσέρχονται στις συνεδριάσεις της Τετάρτης.
Τροποποίηση στο άρθρο 129 του Κανονισμού της Βουλής.
Εδώ, κύριε Πρόεδρε, συμφωνούμε στο μέγιστο μέρος αυτής της τροποποιήσεως, δηλαδή ότι θα πρέπει να διακηρύξουμε ρητά και κατηγορηματικά ότι οι επίκαιρες ερωτήσεις πρέπει να έχουν επικαιρικό χαρακτήρα, να είναι πράγματι επίκαιρες και να είναι και σύντομες, διότι αν δεν είναι επίκαιρες και δεν είναι σύντομες και με συγκεκριμένα το πολύ δύο ερωτήματα, τότε πλέον ο θεσμός των επικαίρων ερωτήσεων υποκαθιστά το θεσμό των επερωτήσεων, που είναι το κυρίως δραστικό μέσο ασκήσεως κοινοβουλευτικού ελέγχου.
'Εχει παρατηρηθεί πράγματι το φαινόμενο ότι ενώ άλλοτε κατετίθεντο
εκατοντάδες επερωτήσεις, σήμερα κατατίθενται τρεις, τέσσερις. Δεν υπάρχουν επερωτήσεις, για να έρθουν προς συζήτηση ενώπιον της Ολομέλειας του Σώματος. Και τούτο διότι με τις πολυσέλιδες φλύαρες επίκαιρες ερωτήσεις εδίδετο η ευκαιρία να ασκείται ένας τρόπον τινά ουσιαστικός κοινοβουλευτικός έλεγχος και να περιέρχονται οι διατάξεις περί επερωτήσεων σε αχρηστία.
Τώρα λοιπόν, πράγματι διακηρύσσουμε τον επίκαιρο χαρακτήρα των επικαίρων ερωτήσεων, αλλά διακηρύσσουμε και ότι αυτές πρέπει να είναι σύντομες. Και πράγματι λαμβάνεται πρόνοια, ώστε αυτοί οι δύο χαρακτήρες να τηρούνται, διότι αν δεν τηρούνται, δεν συζητούνται.
'Ομως έχουμε μια βασική αντίρρηση για το θέμα της παρουσίας εδώ του Πρωθυπουργού. Σήμερα όπως ισχύει, κύριε Πρόεδρε, άπαξ της εβδομάδος ο κύριος Πρωθυπουργός πρέπει να παρίσταται στη Βουλή και να απαντά σε δύο ερωτήσεις. Και βεβαίως, για να μη μειώνεται ο Πρωθυπουργός από ερωτήσεις οι οποίες δεν εκπέμπουν τον προσήκοντα σεβασμό προς το ύπατο αξίωμα του, δίδεται από τον Κανονισμό της Βουλής η ευχέρεια να επιλέγει ο ίδιος τις επίκαιρες ερωτήσεις στις οποίες θα απαντά.
Σήμερα όμως του δίνουμε άλλη μια ευχέρεια: Μόνος του να κρίνει αν μία επίκαιρη ερώτηση είναι της δικής του αρμοδιότητος ή της αποκλειστικής αρμοδιότητος του Υπουργού και εφόσον ο ίδιος κρίνει ότι είναι της αποκλειστικής αρμοδιότητος κάποιου Υπουργού, θα απαντά ο Υπουργός. Το δικαίωμα επιλογής το χαρακτηρίζω ως εύλογο. Και από την άλλη μεριά είναι το δικαίωμα ο ίδιος να χαρακτηρίζει μια επίκαιρη ερώτηση ότι δεν είναι της αποκλειστικής του αρμοδιότητος, αλλά είναι της αποκλειστικής αρμοδιότητος ενός Υπουργού. Οπότε πλέον η παρουσία εδώ εξαλείφεται και ατονεί πλήρως. Εδώ η Νέα Δημοκρατία και στην επιτροπή, κύριε Πρόεδρε, αλλά και ενώπιον της Ολομελείας του Σώματος διατυπώνει τη ριζική της αντίρρηση.
Συμφωνούμε στο να απαλειφθεί "ή ο εξουσιοδοτημένος Υπουργός", αλλά
όμως θα πρέπει η διάταξη να έχει ως εξής: "Σε κάθε περίπτωση ο Πρωθυπουργός μία φορά τουλάχιστον την εβδομάδα και σε δύο τουλάχιστον ερωτήσεις, που επιλέγει, απαντά ο ίδιος". Τελεία και παύλα. 'Οχι "εκτός εάν είναι της αποκλειστικής αρμοδιότητος" που θα το κρίνει ο ίδιος, διότι δεν θα βλέπουμε εδώ τον Πρωθυπουργό και καλό είναι να τον βλέπουμε, κύριε Πρόεδρε. 'Εχει την ευχέρεια να επιλέγει ο ίδιος. Μα, νομίζω ότι αυτό τον προστατεύει. Μη βάλουμε και το "εκτός εάν", διότι πλέον δεν θα έρχεται εδώ ο Πρωθυπουργός και καλό θα είναι ο Πρωθυπουργός να έχει επαφή με την Ολομέλεια της Βουλής.
'Ερχομαι τώρα στην άλλη τροποποίηση που αναφέρεται στη συντόμευση της διάρκειας των προ ημερησίας διατάξεως συζητήσεων. Πράγματι, εφόσον δεν υπάρχει κλεψύδρα και εφόσον οι συνεδριάσεις διαρκούν έξι, επτά ώρες αυτό κουράζει το Σώμα, οι Βουλευτές δεν μπορούν να παρακολουθήσουν τις συζητήσεις -στις οποίες βεβαίως δεν συμμετέχουν- και ήτο επιβεβλημένο να γίνει μία τομή από πλευράς συντομεύσεως αυτών των συζητήσεων διά ορισμού χρόνου διάρκειας των αγορεύσεων και του Πρωθυπουργού και των Υπουργών και των Προέδρων των Κοινοβουλευτικών Ομάδων. Και βεβαίως και με την απάλειψη της ευχέρειας να μετέχουν και απλοί Βουλευτές συντομεύεται περίπου αν όχι κατά 50%, κατά 40% η διάρκεια, πράγμα το οποίο πιστεύουμε ότι θα συντείνει στην καλή εικόνα του Σώματος. Δηλαδή, μετά τον Πρωθυπουργό και τον Πρόεδρο της Αξιωματικής Αντιπολιτεύσεως να μην αδειάζουν τα έδρανα
του Κοινοβουλίου, πράγμα το οποίο κάνει αλγεινή εντύπωση σε όσους μας παρακολουθούν μέσα από τα Μέσα Μαζικής Επικοινωνίας.
'Ερχομαι στην τελευταία τροποποίηση που αναφέρεται στο β' μέρος. Αυτή έρχεται να άρει μια αδικία -όχι κακόπιστη- η οποία γίνεται εις βάρος των γιατρών της Βουλής, οι οποίοι μας παρέχουν πολύτιμες υπηρεσίες και βεβαίως είναι επιβεβλημένο να άρουμε μ' αυτήν την τροποποίηση αυτή την αδικία. Δεν είναι εύνοια, είναι άρση της αδικίας και μας βρίσκει απολύτως σύμφωνους.
ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κατ'αρχήν, θέλω να κάνω μια γενική παρατήρηση, ότι ο Κανονισμός χρήζει γενικότερης αναθεώρησης και η επιτροπή στην οποία συμμετέχουμε πρέπει να προγραμματίσει, με πρωτοβουλία του Προέδρου, έτσι τη δουλειά της ώστε σκέψεις και προτάσεις απ' όλες τις πλευρές να μπουν στο τραπέζι.
Παρεπιμπτόντως λέω ότι και κατά τη δική μας άποψη, η Αναθεώρηση που γίνεται στο Σύνταγμα, όσον αφορά τις λειτουργίες της Βουλής, μας πάνε προς τα πίσω και όχι προς τα μπροστά. Τέτοιες ανησυχίες έχουν εκφράσει και Βουλευτές όλων των κομμάτων, άλλος σε επιμέρους ζητήματα και άλλος σε γενικότερα ζητήματα. Εν πάση περιπτώσει, είναι ένα ολόκληρο ζήτημα εν όψει και του νέου Συντάγματος, αλλά και της ανάγκης για ριζικότερες αλλαγές στον Κανονισμό. Να το δούμε όλοι μαζί αυτό το ζήτημα.
Επί των συγκεκριμένων προτάσεων: Υπάρχουν συχνά αντιρρήσεις για το αν πρέπει κάποια ημέρα να είμαστε το πρωί ή το απόγευμα. Υπάρχουν όμως και διαφορετικές ανάγκες από Βουλευτή σε Βουλευτή. Υπάρχουν και χρονικές περίοδοι που έχουμε ανάγκη να είμαστε πρωί επειδή αλλάζει ο καιρός.
'Ισως θα έπρεπε να υπάρχει αυτή η ευχέρεια χωρίς να αλλάξουμε τον
Κανονισμό. Θα μπορούσαμε, δηλαδή, να το βάλουμε κατά τέτοιο τρόπο, ώστε Τρίτη, Τετάρτη και Πέμπτη να κάνουμε συνεδρίαση τις ώρες που θα οριστούν, αλλά το αν θα είναι πρωϊνή ή απογευματινή η συνεδρίαση, να το αποφασίζει η Ολομέλεια ή η Διάσκεψη των Προέδρων. Κοιτάξτε το αυτό, γιατί είναι μία λύση που δεν μας δένει τα χέρια να αλλάζουμε τον Κανονισμό κάθε φορά. 
'Οσον αφορά την επίκαιρη ερώτηση που γίνεται στον Πρωθυπουργό: Εμείς
δεν αντιληφθήκαμε ότι και με το παλιό σύστημα, που μπορούσε ο Πρωθυπουργός να εξουσιοδοτεί κάποιον άλλον, στην πράξη πήγαινε να αποφύγει να απαντήσει. Ο Πρωθυπουργός βασικά ερχόταν τις περισσότερες εβδομάδες του χρόνου.
Εάν τώρα υπάρχει στόχευση, για την οποία ανησυχεί η Νέα Δημοκρατία, με αυτήν την αλλαγή να αποφεύγει ο Πρωθυπουργός να έρχεται, αυτό είναι ένα ζήτημα, το οποίο είναι κυρίως πολιτικό. Και με τον έναν τρόπο και με τον άλλον, ο Πρωθυπουργός θα μπορούσε να αποφεύγει να έρχεται. Εδώ θα είμαστε.
Πάντως εάν αυτή η αλλαγή γίνεται, ώστε ο Πρωθυπουργός να αποφεύγει να απαντά, εμείς είμαστε αντίθετοι. Ο κύριος Πρωθυπουργός πρέπει να έρχεται μία φορά την εβδομάδα και να απαντάει σε δύο ερωτήσεις.
Για το ζήτημα των επικαίρων ερωτήσεων των Βουλευτών: 'Οταν αρχικά συζητούσαμε το ζήτημα των επίκαιρων ερωτήσεων, είχαμε κάνει ορισμένες παρατηρήσεις κυρίως για τους Βουλευτές. Γι' αυτούς υπάρχουν ασφυκτικά περιθώρια. Αναγιγνώσκεται από το Προεδρείο η επίκαιρη ερώτηση και μιλάει ο Βουλευτής δύο λεπτά, ενώ ο χρόνος του Υπουργού είναι συνολικά... 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Συνολικά πεντε λεπτά.
ΑΝΤΩΝΗΣ ΣΚΥΛΛΑΚΟΣ: Ναι, πέντε λεπτά.
Υπήρχε, λοιπόν, η ανάγκη και το είχαμε πει και τότε να αυξηθεί ο
χρόνος του Βουλευτή. Το ελάχιστο που θα μπορούσε να γίνει κατά τη γνώμη μας -δεν το είπαμε στην επιτροπή γιατί δεν κάναμε γενικότερη εξέταση των ζητημάτων- να αυξανόταν κατά ένα λεπτό ο χρόνος. Στην πράξη το παίρνουμε το ένα λεπτό, με την ανοχή του Προεδρείου και επειδή επιμένουμε, οπότε παρατείνεται ο χρόνος.
Εξίσου σημαντικό είναι να μην μπορεί κάποια Διάσκεψη Προέδρων ή
κάποια επιτροπή να εξετάζει τον τύπο των επίκαιρων ερωτήσεων, να μπαίνει δηλαδή στην ουσία των ερωτήσεων και να τις κόβει, αν δεν είναι αρεστές. Βεβαίως, μας δόθηκε η διαβεβαίωση από τον κύριο Πρόεδρο στην επιτροπή -και έχει γραφτεί και στα Πρακτικά- ότι σε καμία περίπτωση το περιεχόμενο αυτό καθ' αυτό δεν θα αποτελεί αντικείμενο εξέτασης από τη Διάσκεψη των Προέδρων, δηλαδή το αν η επίκαιρη ερώτηση θα έχει περισσότερο χαρακτήρα ερώτησης ή θα έχει και λίγο χαρακτήρα επερώτησης, που θα επιτιμά την
Κυβέρνηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα το έχει. Δεν γίνεται αλλιώς.
ΑΝΤΩΝΗΣ ΣΚΥΛΛΑΚΟΣ: Θα το έχει και αυτό το στοιχείο, οπωσδήποτε. Μένει, λοιπόν, το ζήτημα αν η Διάσκεψη των Προέδρων θα μπορεί να
κρίνει το επίκαιρο. Υπάρχουν προβλήματα στην ελληνική κοινωνία -και πολιτικά προβλήματα- που έχουν μονιμότητα, δεν έχουν πάντα την επικαιρότητα που θα θέλαμε. Εκτιμά ένας Βουλευτής ή ένα κόμμα ότι αυτό το ζήτημα πρέπει να το αναδείξει, διότι από τη δική του οπτική γωνία έχει επικαιρότητα το θέμα. Θα λέει η πλειοψηφία ότι δεν έχει επικαιρότητα, και θα μαλώνουμε στη Διάσκεψη των Προέδρων εάν θα κοπεί αυτή η επίκαιρη ερώτηση. Και μπορεί να φθάσουμε και σε αδικίες.
Η δικιά μας η άποψη είναι ότι η μορφή, η έκταση και κάθε στοιχείο όσον αφορά την έκταση και τη μορφή και το αν θα είναι δύο τα ερωτήματα κλπ., εντάξει να ελέγχεται από τη Διάσκεψη των Προέδρων. Να μην κρίνει η Διάσκεψη των Προέδρων όμως το στοιχείο του επικαίρου και έχουμε διαφωνίες και αντιπαραθέσεις σε αυτό το σημείο.
Τρίτο ζήτημα και το σπουδαιότερα από τη δικιά μας σκοπιά, είναι και ο χρόνος που δίνεται στα κόμματα τελικά για την προ ημερήσιας διάταξης συζήτηση. Κοιτάξτε να δείτε, η προ ημερήσιας διάταξης συζήτηση στη Βουλή έχει τη μεγαλύτερη σημασία απ' όλες τις κοινοβουλευτικές διαδικασίες, γιατί; 'Οχι μόνο γιατί μιλάνε οι Αρχηγοί των κομμάτων, αλλά και γιατί είναι η μόνη ή σχεδόν η μόνη συζήτηση που σ' ένα χρόνο τη δείχνει ολόκληρη η τηλεόραση. Τα άλλα δεν τα δείχνει η τηλεόραση. Αποσπασματικά, άμα μαλώσει κάποιος στη Βουλή, άμα γίνει ένας διαξιφισμός, τον δείχνει το δελτίο ειδήσεων. Με αυτήν την έννοια, λοιπόν, έχει μεγάλη σημασία και για την Κυβέρνηση και για την Αντιπολίτευση.
Με το προηγούμενο σύστημα πραγματικά η συζήτηση κρατούσε πολλές ώρες και αυτό έπρεπε να αντιμετωπιστεί, διότι κούραζε. Είναι υπαρκτό το πρόβλημα αυτό. Με τη ρύθμιση που έρχεται μειώνεται ο χρόνος, αλλά αν προσέξετε και συγκρίνετε τι πρακτικά γινόταν μέχρι τώρα και τι θα γίνεται από εδώ και πέρα, θα δείτε ότι ο μισός χρόνος πλέον θα είναι στην Κυβέρνηση και ο μισός συνολικά στην Αντιπολίτευση, ενώ ήταν πολύ διαφορετικοί οι συσχετισμοί. Η αλλαγή αυτής της διάταξης του Κανονισμού μπορεί να ξεκινάει από ένα υπαρκτό πρόβλημα που πάει να το λύσει, αλλά το λύνει προς το συμφέρον της Κυβέρνησης.
'Οσον αφορά εμάς όμως, γιατί εγώ δεν θέλω να εκπροσωπήσω όλη την Αντιπολίτευση, μια και η Νέα Δημοκρατία έχει συμφωνήσει ουσιαστικά
επ' αυτής της λογικής -δεν είναι εγώ να υπερασπίζομαι τα δικαιώματα συνολικά της Αντιπολίτευσης- έχω να πω το εξής. 'Οσον αφορά το δικό μας το κόμμα, υπάρχουν πολύ μεγάλα ζητήματα που συζητούνται πέντε, έξι φορές το χρόνο, όπως για την εξωτερική πολιτική ή την πολιτική για τα κοινωνικά δικαιώματα, ολόκληροι τομείς. Θεωρούμε ότι είναι πολύ δύσκολο το πλαίσιο των είκοσι πέντε λεπτών. Ακόμα και για τον Πρωθυπουργό δεν είναι καλό το όριο των τριάντα λεπτών. Μπορεί το ζήτημα αυτό να απασχολεί τόσο έντονα την κοινή γνώμη, που να χρειάζεται να γίνει ανάλυση. Χρειάζεται μεγαλύτερη ευχέρεια και για τον Πρωθυπουργό και για τους Αρχηγούς των κομμάτων. Το ένα πρόβλημα είναι αυτό.
Δεύτερο πρόβλημα, στην πρακτική -όχι σύμφωνα με τον Κανονισμό- είχε
καθιερωθεί συνήθως να μιλάει ένας Υπουργός και να μιλάει και ένας Βουλευτής απ' όλα τα κόμματα με τη διεύρυνση της συζήτησης. 'Εγιναν προσπάθειες επανειλημμένα στη Διάσκεψη των Προέδρων, όταν μιλούσε ο Υπουργός να μη μιλάει κανείς. Ουσιαστικά να μειωθεί ο χρόνος των κομμάτων της Αντιπολίτευσης, αυτή ήταν η ουσία.
Αυτό στην πράξη δεν "περπάτησε" και ερχόμαστε να το λύσουμε με τον
Κανονισμό. Δηλαδή έχουμε δύο Υπουργούς, ενώ μιλούσε ένας και
κατ' εξαίρεση μίλησαν μία-δύο φορές δύο Υπουργοί και διεύρυνση της συζήτησης με ένα Βουλευτή από τα άλλα κόμματα.
Εγώ δεν λέω να επιβάλετε με το ζόρι, όταν μιλάει ένας Υπουργός, να
μιλάνε και Βουλευτές. Αλλά όταν μιλάει και δεύτερος Υπουργός να μην έχουν τη δυνατότητα τα κόμματα της Αντιπολίτευσης να ζητάνε στη Διάσκεψη των Προέδρων να μιλήσει και από ένας Βουλευτής; Να την αφήσουμε αυτήν την ευχέρεια. Εξάλλου μπορεί να είναι τόσο μεγάλα, τόσο τραγικά ζητήματα που να χρειάζεται γενικότερη διεύρυνση της συζήτησης. Θα μπορούσε να ξεκινήσει νωρίς και να μιλήσουν και κάμποσοι Βουλευτές σ' ένα πολύ σοβαρό ζήτημα. Τώρα στερούμε τη δυνατότητα να διευρύνεται η συζήτηση με
Βουλευτές.
Διαφωνούμε, λοιπόν, σε αυτά τα θέματα.
ΠΡΟΕΔΡΟΣ (Απόστολος Κακλαμάνης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, ξεκινώντας με την επισήμανση ότι θα χρειαστεί αναγκαία μία ριζική αναμόρφωση του Κανονισμού, θέλω να επισημάνω μερικά θέματα, τα οποία έχουν σχέση με την πρότασή σας.
Σας είχα πει και στη συνεδρίαση της επιτροπής, ότι εμείς διαφωνούμε
να καθιερωθεί και η Τετάρτη ως ημέρα πρωινής συνεδρίασης, διότι λόγω των αναγκών των Βουλευτών ή και των αναγκών των κομμάτων -εγώ δεν θέλω να το κρύψω, ιδιαίτερα των αναγκών των μικρών κομμάτων- δημιουργούνται προβλήματα από την καθιέρωση με τον Κανονισμό ως πρωινής της συνεδρίασης της Τετάρτης.
Θέλω να σας βεβαιώσω επίσης, κύριοι συνάδελφοι, ότι δεν με πείθει το επιχείρημα ότι αν είναι βραδινή η συνεδρίαση δεν έχουμε δημοσιογραφική, τηλεοπτική ή άλλη κάλυψη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ούτως ή άλλως δεν έχουμε.
ΦΩΤΗΣ ΚΟΥΒΕΛΗΣ: Σωστά παρατηρείτε, δεν έχουμε. 'Αρα δεν είναι
επιχείρημα αυτό. Εγώ θα σας έλεγα να μην επιμείνετε στο να καθιερωθεί και η συνεδρίαση της Τετάρτης ως πρωινή συνεδρίαση.
Αν δεν υιοθετείτε, κύριοι συνάδελφοι της Πλειοψηφίας -που και σε εσάς θα δημιουργήσει προβλήματα η πρωινή συνεδρίαση της Τετάρτης- την πρότασή μας, τουλάχιστον, κύριε Πρόεδρε, υιοθετήστε την πρόταση του κ. Σκυλλάκου, η Διάσκεψη με έναν τρόπο να αντιμετωπίζει το ζήτημα κάθε φορά και όχι με μια πάγια ρύθμιση από τον Κανονισμό.
Επαναλαμβάνω ότι αυτή η ρύθμιση θα δημιουργήσει προβλήματα, ιδιαίτερα σε εμάς που έχουμε μικρό αριθμό Βουλευτών και έχουμε και τις άλλες υποχρεώσεις. Θεωρώ όμως ότι θα δημιουργήσει προβλήματα και στους συναδέλφους Βουλευτές όλων των κομμάτων, διότι κάποια πρωινά τα διαθέτουν για την αντιμετώπιση διαφόρων ζητημάτων των εκλογικών τους περιφερειών. 
Διαφωνούμε επίσης με την ρύθμιση της παραγράφου 3, εδάφιο α,α του
άρθρου 129. Νομίζω ότι η παλαιότερη ρύθμιση για το δικαίωμα του κυρίου Πρωθυπουργού να επιλέγει αυτός σε ποιες ερωτήσεις θα απαντά, είναι μια ικανή ρύθμιση, επομένως δεν χρειάζεται να μπει αυτή η προσθήκη και συγκεκριμένα η διατύπωση "εκτός εάν το θέμα της ερώτησης είναι της αποκλειστικής αρμοδιότητος Υπουργού, οπότε απαντά εκείνος". Θεωρώ ότι δικαιολογημένα εγείρεται η υποψία ότι με αυτόν τον τρόπο πάμε να αφυδατώσουμε τη σχετική διαδικασία και να δώσουμε τη δυνατότητα στον εκάστοτε Πρωθυπουργό να μην έρχεται στη Βουλή, αν αυτός κρίνει ότι το θέμα δεν είναι της δικής του αρμοδιότητας, αλλά κάποιου Υπουργού.
Σε ό,τι αφορά τις επίκαιρες ερωτήσεις είναι σωστό, κύριοι συνάδελφοι, ότι πρέπει να οριοθετηθεί ο χαρακτήρας και ο τύπος της επικαίρου ερωτήσεως. Αυτό εκτιμώ ότι εξυπηρετεί συνολικά τον κοινοβουλευτικό έλεγχο. Εξυπηρετεί, δηλαδή, και το Βουλευτή, ο οποίος απευθύνει επίκαιρη ερώτηση προς τον Υπουργό, αλλά και τον ίδιο τον Υπουργό και σε τελευταία ανάλυση, ο περιορισμός σε δύο ερωτήματα δημιουργεί την υποχρέωση στον ερωτώμενο Υπουργό να απαντήσει συγκεκριμένα και να μην υπεκφεύγει μέσα από γενικότητες.
Σας προτείνω όμως μια φραστική διόρθωση, κύριε Πρόεδρε. Εκεί που
δίνουμε στη Διάσκεψη τη δυνατότητα να αποφασίζει ή σε εξουσιοδοτημένο από αυτή όργανο -μέλη της- δεν είναι δόκιμη νομίζω η διατύπωση "στην οποία περιλαμβάνεται και μέλος της που ανήκει στην ίδια κοινοβουλευτική ομάδα με τον ή με τους Βουλευτές, των οποίων δεν θα συζητηθεί η ερώτηση", διότι έτσι εκ προοιμίου θεωρούμε ότι δεν θα συζητηθεί η ερώτηση.
Εγώ σας προτείνω τη διατύπωση "να μετέχει μέλος που ανήκει στην
ίδια Κοινοβουλευτική Ομάδα με τον ή τους Βουλευτές, των οποίων η ερώτηση κρίνεται", διότι αν λέτε ότι δεν θα συζητηθεί έχουμε εκ των προτέρων παραδοχή ότι δεν θα συζητηθεί. Βάλτε, λοιπόν, εκεί τη διατύπωση ότι "κρίνεται η ερώτηση".
Σε ό,τι αφορά την προ ημερησίας διατάξεως συζήτηση, κύριοι συνάδελφοι, είχα ζητήσει στην επιτροπή να διευρυνθεί ο χρόνος ομιλιών και του Πρωθυπουργού και των Αρχηγών των κομμάτων ισοτίμως και να μην περιορίζεται σε αυτόν το χρόνο που προτείνεται από τον κύριο Πρόεδρο της Βουλής.
Βεβαίως σας είναι γνωστή, κύριε Πρόεδρε, η διαφωνία μας, αναφορικά με την απάλειψη της διατάξεως της παραγράφου 5, του άρθρου 143, του Κανονισμού. Εμείς θεωρούμε ότι πρέπει να υπάρχει ως πρόβλεψη η δυνατότητα
να διευρύνεται η προ ημερησίας διατάξεως συζήτηση με έναν ή δύο Βουλευτές από το κάθε κόμμα. Το λέω αυτό, διότι είναι σωστή η παρατήρηση πως υπάρχουν θέματα τα οποία δικαιολογούν απολύτως την διεύρυνση της συζητήσεως με έναν ή δύο Βουλευτές από το κάθε κόμμα.
Εγώ, κύριοι συνάδελφοι, σας οφείλω μια εξομολόγηση. Στη Διάσκεψη των Προέδρων πάρα πολλές φορές έχω εισηγηθεί να μην διευρυνθεί η συζήτηση, για το λόγο ότι στις 01.00' ή 02.00' το πρωί, ποιος Βουλευτής μπορεί να μιλήσει και ποιος θα ακούσει την ομιλία του, αφού η Αίθουσα αδειάζει. Αυτό είναι άλλης τάξεως ζήτημα, πρέπει να το εκτιμούμε κάθε φορά ad hoc και είναι τελείως διαφορετικό απο το να προβλέπει ο Κανονισμός ότι δεν διευρύνεται η συζήτηση.
Με αυτές τις διαφωνίες και την επιμέρους συμφωνία για την παράγραφο 4 του άρθρου 129, κύριε Πρόεδρε, έχω ολοκληρώσει.
ΠΡΟΕΔΡΟΣ (Απόστολος Κακλαμάνης): Συμφωνείτε στα υπόλοιπα που δεν
αναφερθήκατε;
ΦΩΤΗΣ ΚΟΥΒΕΛΗΣ: Ποιαεννοείτε ,κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Στο θέμα των εδρών της Βουλής και σε κάποια άλλα σημεία στα οποία δεν αναφερθήκατε, αλλά θυμάμαι ότι στη Διάσκεψη όλοι συμφωνούσαμε.
ΦΩΤΗΣ ΚΟΥΒΕΛΗΣ: Συμφωνούμε,κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο Πρόεδρος κ. Κωνσταντίνος
Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, χωρίς καμία αμφιβολία ο Κανονισμός της Βουλής είναι ένας ζωντανός οργανισμός, ο οποίος περιοδικά εκσυγχρονίζεται, σύμφωνα με τις ανάγκες που διαπιστώνονται στην πράξη. Δεν έχω την αίσθηση ότι χρειάζεται ριζική αλλαγή του Κανονισμού, αλλά ορθώς νομίζω ότι εισάγεται και τώρα από τον Πρόεδρο, με τις περιορισμένες διατάξεις που εισάγονται και επ' αυτών θα ήθελα να πω μερικά πράγματα.
Η Αντιπολίτευση έχει για τον έλεγχο δύο δυνατότητες, την ερώτηση και την επερώτηση. Οι επίκαιρες ερωτήσεις απετέλεσαν αδιαμφισβήτητα πρόοδο για το Κοινοβούλιο, κύριε Πρόεδρε, και ζωντάνεψαν τις ερωτήσεις που παλαιότερα κινδύνευαν να έχουν πεθάνει.
Αντίθετα όμως, ζωντανεύουν οι ερωτήσεις και πάνε να πεθάνουν οι επερωτήσεις. Είναι ένα πρόβλημα το οποίο πρέπει να το σκεφθούμε και να το αντιμετωπίσουμε. Ο πρώτος λόγος, για τον οποίο οι επερωτήσεις πράγματι δεν κινούν το ενδιαφέρον είναι ότι δεν έρχονται οι Υπουργοί στις επερωτήσεις. Κάνατε και εσείς την παρατήρηση.
Εγώ θα πρότεινα να μπει στον Κανονισμό ότι ο Υπουργός θα έρχεται υποχρεωτικά στην επερώτηση. Αν δεν μπορεί να έρθει να αναβάλλεται η επερώτηση. Αλλά έχει γίνει σύστημα. Δεν μειώνω τους Υφυπουργούς, μερικοί μπορεί να είναι και καλύτεροι από τους Υπουργούς τους, αλλά δεν είναι σωστό για το Κοινοβούλιο, να μην έρχεται ποτέ ο Υπουργός και να έρχονται αποκλειστικά οι Υφυπουργοί.
Εν πάση περιπτώσει, το πρόβλημα των επερωτήσεων από πλευράς χρόνου
έχει βελτιωθεί. Είναι ζωντανή η συζήτηση, αλλά σας λέω ότι γίνεται με άδεια τελείως τα έδρανα και προπαντός απούσης της Κυβέρνησης, διότι ένας Υφυπουργός δεν καλύπτει την Κυβέρνηση, ιδίως όταν υπάρχουν επερωτήσεις οι οποίες αναφέρονται σε δύο και τρεις.
Εγώ προσωπικά πιστεύω, κύριοι συνάδελφοι, ότι έπρεπε να είναι ο
Πρωθυπουργός παρών σε πολλές επερωτήσεις.
Κύριε Πρόεδρε, θα πω για την ιστορία ότι νεαρός Βουλευτής την εποχή του Συναγερμού -ο Στρατάρχης Παπάγος ήταν Πρωθυπουργός τότε- έκανα μια επερώτηση για τις 'Ενοπλες Δυνάμεις. 'Ηταν τότε όλη η κυβέρνηση εδώ παρούσα στην επερώτηση εκείνη την εποχή, γεμάτα τα θεωρεία και γεμάτη η Βουλή. Και νεαρός Βουλευτής τότε αρνήθηκα να ανέβω στο Βήμα, αν δεν προσέλθει και ο Πρωθυπουργός. Και προσήλθε ο Στρατάρχης Παπάγος και έκατσε στη θέση του. Ανέπτυξα, λοιπόν, εγώ, ένας απλός Βουλευτής της Ενώσεως Κέντρου τότε την επερώτηση.
Σήμερα γιατί, δηλαδή, οι κύριοι Υπουργοί δεν καταδέχονται να έρθουν ή δεν έρχεται και ο κύριος Πρωθυπουργός. 'Υστερα να μην παραπονιόμαστε, γιατί η Βουλή δεν παίζει το ρόλο τον οποίο έπρεπε να παίζει.
'Οσον αφορά τις επίκαιρες ερωτήσεις θα σας έλεγα ότι η προσπάθεια να περιορίσουμε, να συντομεύσουμε, είναι κατ' εξοχήν αναγκαία κύριοι συνάδελφοι, στη Βουλή. Πρέπει να μάθουμε να λέμε λίγα. Δεν χρειάζονται τα πολλά. Συνήθως πολλά λέει αυτός που δεν ξέρει τι θα πει. Από αμηχανία λέμε πολλά και γι' αυτό και ορθώς μπαίνει σιγά-σιγά το γραπτό κείμενο
και στην ελληνική Βουλή. Καλό είναι. Παλαιότερα ο Κανονισμός απαγόρευε να αναγνώσεις και τώρα ακόμα...
ΠΡΟΕΔΡΟΣ (Απόστολος Κακλαμάνης): Ισχύει η διάταξη αυτή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κακώς. Καλύτερα είναι να έχεις ένα κείμενο που να ξέρεις πού θα τελειώσεις, από το να μην έχεις ένα κείμενο που δεν ξέρεις πώς θα τελειώσεις και δεν τελειώνεις ποτέ.
Αλλά εν πάση περιπτώσει υπέρμετρη είναι η συντομία,την οποία επέβαλε ο Κανονισμός για τις ερωτήσεις, κύριε Πρόεδρε. 'Εχει απόλυτο δίκιο ο κ. Σκυλλάκος, που είπε πρωτύτερα -είχα σκοπό να σας το προτείνω και εγώ- και ανισότητα υπάρχει και υπέρμετρα περιορίζετε το Βουλευτή. Γιατί δύο λεπτά μόνο; Η ανάγνωση του κειμένου, η οποία υποτίθεται ότι αντισταθμίζει μερικά, μικρή αξία έχει. Ο άλλος προσέχει τι λέει ο ίδιος ο Βουλευτής. 
Γι'αυτό θα παρακαλούσα, κύριε Πρόεδρε, δώστε στο Βουλευτή ένα λεπτό
παραπάνω, δεν χαλάει ο κόσμος. Για ένα λεπτό ομιλούμε. Τρία λεπτά τουλάχιστον ο ατυχής ο Βουλευτής όταν αναπτύσσει την επίκαιρη ερώτησή του και τον τελικό λόγο τον έχει ο Υπουργός. Θα τον αποστομώσει και θα πει ό,τι θέλει ο Υπουργός στο τέλος. Και έτσι γίνεται. Δεν μπορεί να γίνει και αλλιώς. Αλλά και ο Βουλευτής κάποια θέση πρέπει να έχει. Δώστε του ένα λεπτό παραπάνω για τις επίκαιρες ερωτήσεις, θα είναι χρήσιμο.
Τώρα, η επίκαιρη ερώτηση πρέπει να είναι επίκαιρη. Συμφωνώ απολύτως. Και καλά κάνετε και δοκιμάζετε να διορθώσετε αυτό που ισχύει. Διότι πολλές ερωτήσεις ούτε επίκαιρες είναι ούτε ερωτήσεις είναι. Πλατιάζουν τα κείμενα. Πρέπει να μάθουμε να ερωτούμε ένα συγκεκριμένο πράγμα. Πολλές φορές στο βρετανικό Κοινοβούλιο, που είναι η πατρίδα του Κοινοβουλίου, απαντά ο Υπουργός ή ο Πρωθυπουργός με ένα yes ή ένα no. Με ένα ναι ή με ένα όχι. Γιατί εμείς είναι ανάγκη να λέμε πάρα πολλά, να λέμε λίγα. Και από αυτής της πλευράς, εγώ συμφωνώ, όπως προτείνεται, και δεν έχω καμία αμφιβολία, κύριοι συνάδελφοι, ότι το συμβούλιο των Προέδρων δεν πρόκειται να αδικήσει κανένα κόμμα και ασφαλώς οι ερωτήσεις θα επιλεγούν σωστά και σε ό,τι αφορά τη Βουλή. Το ερώτημα είναι αν θα είναι δίκαιη και σωστή σε ό,τι αφορά την Κυβέρνηση. Διότι βεβαίως η Βουλή θα ζητήσει να συζητηθούν οι ερωτήσεις και η Κυβέρνηση πρέπει να καταλάβει -και μιλάω όχι για τη σημερινή μόνο, για την όποια κυβέρνηση- ότι έχει χρέος να προσέχει το Κοινοβούλιο περισσότερο και οι Υπουργοί να έρχονται. Και είπα πρωτύτερα
να έρχονται οι ίδιοι οι Υπουργοί. Αυτό που είπα για τις επερωτήσεις ισχύει και για τις ερωτήσεις και κατά μείζονα λόγο κυρίως για τις επίκαιρες, πρέπει να έρχονται οι Υπουργοί στη Βουλή, να παρίστανται οι ίδιοι.
Τώρα, όσον αφορά τις συζητήσεις προ ημερησίας διατάξεως. Είναι σωστό αυτό που κάνετε, κύριε Πρόεδρε. Είναι βέβαιο, το ζούμε εδώ καθημερινά, αδειάζει η Βουλή. Και από εκεί και πέρα γίνεται μία ανούσια συζήτηση, κύριε Σκυλλάκο, η οποία μας εκθέτει ως Βουλή. Δεν χρειάζεται παραπάνω. Σας βεβαιώνω εγώ ότι δεν χρειάζεται παραπάνω. Σε μισή ώρα λες ό,τι θέλεις να πεις. Και υπάρχει δευτερολογία και δεν χρειάζεται Βουλευτής. Εγώ τους Βουλευτάς στηρίζω αυτήν την ώρα, αλλά είναι βέβαιο ότι δεν αντέχει η συζήτηση το Βουλευτή της τελευταίας ώρας. Και γιατί να φυλάξουμε μία ευχέρεια, η οποία θα μας οδηγήσει συχνά στο να βάζουμε και Βουλευτές υπό πίεση, με αποτέλεσμα και αυτούς να εκθέτουμε. Δεν είναι ωραίο πράγμα να βγαίνει στη 01.00' ή στις 12.00' και να μιλήσει σε άδεια έδρανα, έστω και αν μεταδίδεται από την τηλεόραση η συνεδρίαση.
Κατά συνέπεια εγώ συμφωνώ, κύριε Πρόεδρε, σε αυτό, αλλά για τις επίκαιρες ερωτήσεις θα ήθελα να πω και κάτι άλλο και να το θέσω υπό την κρίση του Προέδρου, αλλά και του Σώματος. Αδικείται η Αξιωματική Αντιπολίτευση. Δεν είναι δυνατόν η Αξιωματική Αντιπολίτευση να έχει ακριβώς τις ίδιες δυνατότητες ερώτησης που έχουν όλα τα κόμματα, όταν έχει πολλαπλάσια δύναμη. Δεν λέω να πάει με την αριθμητική δύναμη, αλλά τουλάχιστον να έχει δύο με μία. Μία να έχουν τα μικρότερα κόμματα και δύο να έχει η Αξιωματική Αντιπολίτευση. Και αν νομίζει η Κυβέρνηση, επειδή βέβαια είναι ακόμα μεγαλύτερο κόμμα το κυβερνητικό από την Αξιωματική Αντιπολίτευση, ας έχει και αυτή δύο. Γιατί εγώ πιστεύω ότι και οι κυβερνητικοί Βουλευτές οφείλουν να ερωτούν και πρέπει να διδαχθούν σιγά-σιγά να ερωτούν και αυτοί την Κυβέρνηση. Καλό κάνει και στην Κυβέρνηση, καλό κάνει και στο Βουλευτή να ερωτά την Κυβέρνησή του.
Kατά συνέπεια, θα έλεγα να δίνεται αναλογία δύο στα δύο μεγάλα
κόμματα και από ένα στα μικρότερα και αυξήσετε αν θέλετε τον αριθμό και την ώρα λίγο περισσότερο, για να μην αδικηθούν και τα μικρά κόμματα. Κάθε άλλο παρά θέλω να στερήσω από τα μικρά κόμματα τη δυνατότητά τους.
Τέλος, κύριε Πρόεδρε, σε ό,τι αφορά την ώρα του Πρωθυπουργού θα μου επιτρέψετε να πω μερικά απλά πράγματα, τα οποία όμως ανταποκρίνονται στην πραγματικότητα.
Ο Πρωθυπουργός πρέπει να έρχεται στη Βουλή. Πρέπει να υπάρξει η ώρα
του Πρωθυπουργού. Το υπεστήριζα μετά πάθους και το καθιέρωσα ως Πρωθυπουργός. Γνωρίζω ότι στη συνέχεια η φυσική αδυναμία του Ανδρέα Παπανδρέου, μετά την κυβερνητική αλλαγή του 1993, οδήγησε στην κατάργηση της ώρας του Πρωθυπουργού, διότι επαναλαμβάνω η υγεία του δεν το επέτρεπε.
Ο κ. Σημίτης όμως, δόξα τω Θεώ, είναι υγιής και ελπίζω από δω και
πέρα ότι δεν θα υπάρξει πρόβλημα. Υγιείς πρωθυπουργούς θα έχουμε.
Η ώρα του Πρωθυπουργού πρέπει να αναβαθμιστεί,κύριε Πρόεδρε. Δεν μπορεί ο Πρωθυπουργός να απαντά με τις ίδιες προϋποθέσεις με τις οποίες απαντά ο Υπουργός. Πρέπει να καθιερώσουμε "ώρα Πρωθυπουργού" όπως υπήρχε και παλαιότερα και όχι να είναι κομμάτι της επίκαιρης ερώτησης.
Ο Πρωθυπουργός να έρχεται εδώ μία με δύο ώρες την εβδομάδα. Δεν χαλά ο κόσμος. Ο Πρωθυπουργός πρέπει να έρχεται συχνότερα στη Βουλή. Είναι λάθος και αδυναμία του συστήματος να μην έρχεται.
Ο Πρωθυπουργός πρέπει να επιδιώκει να έρχεται στη Βουλή και στις συζητήσεις των νομοσχεδίων και στις συζητήσεις των επερωτήσεων. Αλλά τουλάχιστον, ας τον υποχρεώσει ο Κανονισμός να έρχεται μία φορά την εβδομάδα, έστω για μια ώρα στη Βουλή.
Επίσης, να υπάρχει μεγαλύτερη άνεση στις ερωτήσεις προς τον Πρωθυπουργό. Αυτό το να κτυπά τα κουδούνια αναγκαστικά ο Πρόεδρος, δεν είναι ευχάριστο. Είναι δυσάρεστο το έργο σας κύριε Πρόεδρε να διακόπτετε τον Πρωθυπουργό, να διακόπτετε τον Αρχηγό της Αξιωματικής Αντιπολίτευσης, και να μετράτε τα δευτερόλεπτα.
Κανονικά θα έπρεπε ο Πρωθυπουργός να έρχεται και να είναι διαθέσιμος 
στη Βουλή για ερωτήσεις που δεν προβλέπονται, ερωτήσεις εκείνης της ώρας. Βεβαίως αυτό στην Ελλάδα δεν μπορεί να το συζητήσουμε. Αλλά μην το βάζετε σε τόσο στενά πλαίσια, όταν έρχεται ένας Πρωθυπουργός εδώ να πρέπει ο Αρχηγός του κόμματος να μιλήσει δύο λεπτά και μετά να κτυπά τα κουδούνια
ο Πρόεδρος. Δεν είναι ωραίο πράγμα.
Κοιτάξτε να καθιερώσετε ώρα του Πρωθυπουργού. Δεν ζητώ αυτήν την ώρα να λυθεί το θέμα, αλλά να τεθεί. Συνεννοηθείτε και με τον Πρωθυπουργό ο οποίος φαντάζομαι δεν θα έχει αντίρρηση να κανονίσετε μια ώρα του Πρωθυπουργού στην οποία πράγματι να γίνεται συζήτηση. Και σας βεβαιώ ότι θα βοηθήσει πάρα πολύ την αναβάθμιση του Κοινοβουλίου.
Τέλος, κύριε Πρόεδρε, θα μου επιτρέψετε να κάνω μία πρόταση.
Τα Μέσα Μαζικής Ενημέρωσης, κύριοι συνάδελφοι, ούτως ή άλλως δεν
πρόκειται να απασχοληθούν με μας. Αν δεν κάνουμε υπερβολές, αν δεν δημιουργούμε επεισόδια, αν δεν βριζόμαστε εδώ μέσα τα Μέσα Μαζικής Ενημέρωσης δεν πρόκειται να μεταδώσουν ό,τι και αν λέμε εμείς.
Εγώ όμως, όπως είπα και προηγουμένως, έχω να κάνω μία πρόταση: Η
σύγχρονη επιστήμη επιτρέπει, δόξα τω Θεώ, να υπάρχει απεριόριστος αριθμός τηλεοπτικών σταθμών.
Θέλω η Βουλή να έχει ένα δικό της σταθμό, ο οποίος να μεταδίδει από την αρχή μέχρι το τέλος όλες τις συνεδριάσεις της Βουλής. Να μην έχετε αμφιβολία, ότι υπάρχουν πάρα πολλοί 'Ελληνες πολίτες οι οποίοι θα παρακολουθούν αυτόν το σταθμό. Και να μην έχετε την παραμικρή αμφιβολία ότι αυτή η πρόταση θα αναβαθμίσει σημαντικότατα το Κοινοβούλιο. Διότι τον κάθε Βουλευτή θα βλέπουν οι ψηφοφόροι του πόσες φορές παρίσταται στη Βουλή. Και είναι ο μόνος τρόπος να αναβαθμιστεί επαναλαμβάνω το Κοινοβούλιο.
Επίσης και οι Υπουργοί θα πρέπει να έρχονται στο Κοινοβούλιο. Διότι
στην αρχή μεν μπορεί να παρακολουθεί σχετικά λίγος κόσμος αυτήν την εκπομπή αλλά να μην έχετε την παραμικρή αμφιβολία, κύριοι συνάδελφοι, ότι στην πορεία του χρόνου αυτή η εκπομπή θα παρακολουθείται ευρύτατα από τον ελληνικό λαό.
Εγώ έχω μακρά εμπειρία και θα σας πω το εξής παράδειγμα. Στην
επαρχιακή εφημερίδα όταν δημοσιεύετε τις αγορεύσεις σας ή τις ερωτήσεις σας ο ψηφοφόρος σας τις διαβάζει και ευχαριστιέται. Είναι όμως εκατό
φορές καλύτερα να σας βλέπει και εκ του φυσικού.
Νομίζω, κύριε Πρόεδρε, και οικονομικά δεν δημιουργεί κανένα πρόβλημα αλλά και τεχνικά είναι πραγματοποιήσιμη. Ας αποφασίσει η Βουλή με τη δική σας πρωτοβουλία να κάμει αυτό το βήμα. Θα είναι πολύ σημαντικό και ωφέλιμο.
Ευχαριστώ.
(Χειροκροτήματα απ' όλες τις πτέρυγες της Βουλής)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, από τα διπλωματικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" δεκαπέντε συνάδελφοι Βουλευτές της Οικονομικής Επιτροπής της Βορειοατλαντικής Συνέλευσης.
(Χειροκροτήματα απ' όλες τις πτέρυγες)
Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, νομίζω ότι οι τροποποιήσεις που φέρνετε για τον Κανονισμό της Βουλής δεν υπάρχει καμία αμφιβολία ότι θα αναβαθμίσουν τη λειτουργία του Σώματος και τις διαδικασίες οι οποίες ακολουθούνται. Είναι όμως ένα μέρος αυτής της προσπάθειας που κάνουμε για την καλύτερη λειτουργία του Κοινοβουλίου. Και βεβαίως ελπίζω σε σύντομο χρονικό διάστημα, ακούγοντας και τις τοποθετήσεις των συναδέλφων, να επανέλθουμε γι' αυτό το θέμα.
Σ' ό,τι αφορά τις σημερινές τροποποιήσεις, ξεκινώ από την καθιέρωση
της Τετάρτης ως πρωινής συνεδρίασης. Νομίζω ότι είναι μία σωστή απόφαση. Η Αξιωματική Αντιπολίτευση την έχει εισηγηθεί από το 1997. Και πράγματι,
όπως και οι άλλες αλλαγές που έγιναν, δηλαδή και η συνεδρίαση της
Δευτέρας να είναι με κοινοβουλευτικό έλεγχο και η Τρίτη με νομοθετική
εργασία, που τώρα οριστικοποιείται, για να μη χρειάζεται κάθε χρόνο απόφαση γι' αυτό το θέμα, όπως επίσης και η πρωινή συνεδρίαση της Πέμπτης, συνέβαλαν προς αυτήν την κατεύθυνση.
Σ' ό,τι αφορά τώρα τις υπόλοιπες ρυθμίσεις που κάνετε και ξεκινώ από την ώρα του Πρωθυπουργού. Δεν είμαστε καθόλου σύμφωνοι, κύριε Πρόεδρε, με τη ρύθμιση που βάζετε για την αποκλειστική αρμοδιότητα Υπουργού, στην οποία και πρέπει να παραπέμπει ο Πρωθυπουργός σε ερώτηση που του κατατίθεται. Και το πρώτο και βασικό ερώτημα είναι. Ο Πρωθυπουργός έχει τη γενική ευθύνη και το συντονισμό της Κυβέρνησης. Αποκλειστική αρμοδιότητα για όλους τους Υπουργούς υπάρχει για όλα τα θέματα. Δεν την ασκεί προσωπικά ο ίδιος ο Πρωθυπουργός, αλλά διά των Υπουργών. Με αυτόν τον τρόπο πιστεύω ότι θα ακυρωθεί και θα ευνουχιστεί η ώρα του Πρωθυπουργού και ο Πρωθυπουργός, κρυπτόμενος πίσω από αυτήν την αρμοδιότητα, θα παραπέμπει όλες τις ερωτήσεις ως αποκλειστικής αρμοδιότητας και δεν θα εμφανίζεται στο Κοινοβούλιο. Συνεπώς αυτό αποτελεί οπισθοδρόμηση από την καθιέρωση του θεσμού. 'Ηταν εξαιρετική η τοποθέτηση που έκανε ο πρώην Πρωθυπουργός κ. Μητσοτάκης, να φύγει από την ώρα των επικαίρων ερωτήσεων η ώρα του Πρωθυπουργού, έστω και αν είναι στην ίδια συνεδρίαση και να είναι με ξεχωριστή διαδικασία.
Επομένως, δεν με βρίσκει σύμφωνο η συγκεκριμένη παράγραφος και δεν θα την ψηφίσουμε για την αποκλειστική αρμοδιότητα του Υπουργού στον οποίο και θα παραπέμπει ο Πρωθυπουργός.
Σ' ό,τι αφορά τώρα το χρόνο γενικότερα των συζητήσεων, κύριοι
συνάδελφοι, θα φέρω για την Αίθουσα ένα παράδειγμα. Ζητήσανε κάποτε από τον Τσώρτσιλ να πάει να μιλήσει. Και ρώτησε. "Θέλετε μια μακρά ομιλία ή ένα χαιρετισμό;". Και του είπαν, "Κύριε Πρόεδρε, όσο χρόνο θέλετε". "Αν είναι" -τους είπε- "να κάνω μια μεγάλη ομιλία μίας ή δύο ωρών βάλτε αύριο την ημερομηνία της πρόσκλησης. Αλλά αν είναι να απευθύνω ένα χαιρετισμό τριών ή πέντε λεπτών, αυτό θα γίνει μετά από ένα μήνα γιατί χρειάζομαι προετοιμασία ενός μηνός για να μιλήσω για τρία ή πέντε λεπτά"!
Απλά το αναφέρω, κύριε Πρόεδρε, για την ιστορία γιατί αναφέρεται στην κοινοβουλευτική ιστορία ως ένα από τα χαρακτηριστικά παραδείγματα ότι το σύντομο....
ΠΡΟΕΔΡΟΣ (Απόστολος Κακλαμάνης): Αυτό ενισχύει τις πρωτοβουλίες μου
να περιορίζω όσο γίνεται περισσότερο το χρόνο.
ΔΗΜΗΤΡΙΟΣ ΣΙΟΥΦΑΣ: 'Οχι άλλο. Εδώ που έχει περιοριστεί είναι αρκετό, κύριε Πρόεδρε. Και ο περαιτέρω περιορισμός του χρόνου νομίζω ότι προβλήματα θα δημιουργούσε παρά θα διευκόλυνε.
Σ' ό,τι αφορά τώρα την παρουσία των Υπουργών και στις επερωτήσεις
αλλά και στις επίκαιρες ερωτήσεις.
Κύριε Πρόεδρε, μέχρι τώρα γινόταν καταστρατήγηση του Κανονισμού με το να έρχονται μόνο οι Υφυπουργοί. Τώρα πλέον δεν έρχονται ούτε οι Υφυπουργοί και ματαιώνονται οι ερωτήσεις. Εάν παρακολουθήσετε το διάστημα που λειτουργεί η Ολομέλεια αυτές τις δεκαπέντε μέρες, θα δείτε αλλεπάλληλες ματαιώσεις συζήτησης επικαίρων ερωτήσεων. Αυτό είναι ευνουχισμός της δυνατότητας που έχει ο Βουλευτής από τον Κανονισμό να κάνει μία ερώτηση, διότι η ίδια δεν επανέρχεται. Είναι αυτό ένα πάρα
πολύ σημαντικό θέμα.
Θέλω δε να σας μνημονεύσω ότι στην προηγούμενη περίοδο δύο Υπουργοί -δεν θα αναφέρω προσωπικά τα ονόματά τους- δεν ήρθαν να συζητήσουν ούτε μία επερώτηση, κύριε Πρόεδρε -δεν σας λέω για τις επίκαιρες
ερωτήσεις- ούτε μία φορά. Και επισημάνατε και εσείς πολλές φορές από της 'Εδρας αυτή την περιφρόνηση προς το Κοινοβούλιο από την πλευρά των Υπουργών.
Συνεπώς η διάταξη του Κανονισμού που επιβάλλει τουλάχιστον μία φορά την εβδομάδα υποχρεωτικά την παρουσία του Υπουργού, να έρχεται να απαντά και τις υπόλοιπες ημέρες να έρχονται οι Υφυπουργοί, δεν υπάρχει καμία αμφιβολία ότι είναι σωστή και πρέπει να διατηρηθεί. Ενθυμούμαι στην προηγούμενη περίοδο ειδικά τον Υφυπουργό Παιδείας και τον Υφυπουργό Υγείας, οι οποίοι ήταν σε κάθε συνεδρίαση με δύο, τρεις και τέσσερις ερωτήσεις.
Σε ό,τι αφορά τώρα τον αριθμό των επικαίρων ερωτήσεων για τα κόμματα, κύριε Πρόεδρε, το έχουμε συζητήσει πολλές φορές στη Διάσκεψη των Προέδρων. Καταφανώς και οι Βουλευτές της Συμπολίτευσης και οι Βουλευτές της Αντιπολίτευσης έχουν ένα σημαντικό πρόβλημα με το να είναι ίδιος ο αριθμός των επικαίρων ερωτήσεων και μεταξύ των μικρών κομμάτων και μεταξύ των κομμάτων της Συμπολίτευσης και της Αξιωματικής Αντιπολίτευσης. Είναι ένα θέμα που πρέπει να το ξαναδούμε, όχι για να περιοριστεί ο λόγος που έχουν τα μικρά κόμματα. Αλλά σκεφτείτε την Κοινοβουλευτική Ομάδα του ΠΑΣΟΚ με εκατό πενήντα δύο Βουλευτές και την Κοινοβουλευτική Ομάδα της Νέας Δημοκρατίας με εκατό είκοσι δύο Βουλευτές, να δίνεται η δυνατότητα σε κάθε Βουλευτή να κάνει μία επίκαιρη ερώτηση στους πέντε μήνες. Ενώ από τους έξι ή δέκα Βουλευτές των δύο μικρών κομμάτων τουλάχιστον ανά 15 μέρες ο κάθε Βουλευτής έχει μία ερώτηση. Αυτό είναι άδικο. Το αντιλαμβάνεστε και πιστεύω ότι και η Κοινοβουλευτική Ομάδα του ΠΑΣΟΚ, όπως και ο ομιλών που δέχομαι την πίεση και την ανάγκη που έχουν οι συνάδελφοι Βουλευτές, διαθέτουμε θέματα επίκαιρα και δεν υπάρχει αυτή η δυνατότητα. Και νομίζω ότι πρέπει να το ξαναδούμε για να υπάρξει τουλάχιστον μια ισότητα όρων. Διαφορετικά, αυτό το πράγμα είναι εις βάρος και των Βουλευτών της Συμπολίτευσης και των Βουλευτών της Αντιπολίτευσης και σωστά το επεσήμανε ο πρώην Πρωθυπουργός κ. Μητσοτάκης.
Θέλω, κύριε Πρόεδρε, με αυτήν την ευκαιρία απλά υπό μορφήν ανάγνωσης για προβληματισμό όλων μας, να θέσω μια σειρά από θέματα που επιβάλλεται σε προσεχή τροποποίηση του Κανονισμού να τα λάβουμε υπόψη, διότι αυτά θα αναβαθμίσουν σοβαρά το Κοινοβούλιο.
Το πρώτο και το σημαντικό, κύριε Πρόεδρε, είναι ότι όπου νόμοι -καλώς ή κακώς, εγώ αυτό δεν το εξετάζω- έχουν καθιερώσει την υποχρέωση της Βουλής να συζητά ορισμένες εκθέσεις, αυτό το πράγμα, κύριε Πρόεδρε, θα πρέπει να το τηρήσουμε ή να καταργηθούν οι διατάξεις. Διότι εγώ δεν μπορώ να αντιληφθώ να είμαστε οι πρώτοι, οι δίδοντες το παράδειγμα μη εφαρμογής των νόμων. Και θα σας αναφέρω, κύριε Πρόεδρε, ορισμένες από τις εκθέσεις που επιβάλλεται να συζητούνται στη Βουλή. Πρώτα- πρώτα είναι η έκθεση που αναφέρεται στα θέματα της πολιτικής προστασίας από τη Γενική Γραμματεία του Υπουργείου Εσωτερικών, Δημόσιας Διοίκησης και Αποκέντρωσης. Είναι η έκθεση την οποία κάνει το Εθνικό Συμβούλιο Ραδιοτηλεόρασης. Και αν δεν κάνω λάθος και η έκθεση του Συνηγόρου του Πολίτη, που οι σχετικοί νόμοι επιβάλλουν τη συζήτησή τους στη Βουλή, πέρα από το μοίρασμα που πρέπει να κάνει η Βουλή σε όλους τους Βουλευτές των εκθέσεων που έρχονται εδώ. Αλλά δεν θα μείνω σε αυτό. Θα σας θέσω ένα άλλο πιο κορυφαίο θέμα, που οπωσδήποτε πρέπει να συζητείται στην Εθνική Αντιπροσωπεία. Είναι η ετήσια έκθεση, κύριε Πρόεδρε, του Ελεγκτικού Συνεδρίου για τα οικονομικά του κράτους. Αυτή η έκθεση έρχεται, παραμένει στη Βουλή και όποιος Βουλευτής θέλει να πάει να τη δει. Το πρώτο και βασικό είναι να
μοιράζεται σε όλους τους Βουλευτές. Και το δεύτερο αυτή η έκθεση να συζητείται στην Εθνική Αντιπροσωπεία. 'Οπως επίσης πρέπει να συζητούνται εδώ η έκθεση της Εθνικής Επιτροπής Τηλεπικοινωνιών, η έκθεση την οποία υποβάλλει ο πρόεδρος της Ανεξάρτητης Αρχής Προσωπικών Δεδομένων.
Και ακόμη, κύριε Πρόεδρε, έχετε την πρότασή μου στη συνέχεια της
αλλαγής που έγινε το 1992 με την ασφαλιστική μεταρρύθμιση που κατατίθεται ο κοινωνικός προϋπολογισμός, να διαθέτουμε μία μέρα για συζήτηση, όχι για έγκριση.
Ο κοινωνικός προϋπολογισμός, κύριοι συνάδελφοι, καλύπτει τα 3/4 του
τακτικού προϋπολογισμού. Και οι δαπάνες και τα έσοδα αυτά είναι εκτός έστω και γνώσεως του Κοινοβουλίου. Να γίνεται συζήτηση.
Σας έχω επίσης ζητήσει, κύριε Πρόεδρε, μια φορά το χρόνο ο Υπουργός Κοινωνικών Ασφαλίσεων -και ιδιαίτερα τώρα που τα συστήματα κοινωνικής ασφάλισης και ιδιαίτερα το δικό μας σύστημα περνούν μεγάλη δοκιμασία και στην Ευρώπη, αλλά και σε ολόκληρο τον κόσμο- να εμφανίζεται, όπως γίνεται στη Μεγάλη Βρετανία, μία φορά το χρόνο και να ενημερώνει την Εθνική Αντιπροσωπεία και τον ελληνικό λαό για το πού βρίσκεται η κοινωνική ασφάλιση την περίοδο που εμφανίζεται στη Βουλή. Αυτό θα κάνει πραγματικά ζώσα την Εθνική Αντιπροσωπεία.
Τρία άλλα πράγματα, κύριε Πρόεδρε, και κλείνω: Πρώτον, η Νέα
Δημοκρατία σας έχει ζητήσει διά του Προέδρου της να καθιερωθεί η συζήτηση και ενημέρωση της Εθνικής Αντιπροσωπείας και του ελληνικού λαού για την πορεία πραγματοποίησης των Ολυμπιακών Αγώνων. Και θέλω με τη σημερινή ευκαιρία και στη συνέχεια επιστολής που σας έστειλα πριν από δέκα μέρες να επαναφέρω το θέμα ώστε να συνεννοηθείτε με την Κυβέρνηση.
Το δεύτερο: Χρειάζεται να γίνουν άλλες δύο ειδικές επιτροπές, κύριε
Πρόεδρε, όπως αυτές που επιτυχώς εισαγάγατε με την τροποποίηση του 1996 στον Κανονισμό της Βουλής. Να γίνει πρώτον μία μόνιμη επιτροπή, η οποία να παρακολουθεί το δημογραφικό πρόβλημα της χώρας, κύριε Πρόεδρε, που είναι το υπ'αριθμόν ένα εθνικό πρόβλημα. Και δεύτερον να γίνει μια ειδική επιτροπή η οποία να ασχολείται με τα θέματα ισότητας και τα θέματα των γυναικών όπως σας έχει προταθεί από συναδέλφους Βουλευτές όλων των κομμάτων εδώ και πάρα πολύ καιρό. Και νομίζω ότι είναι χρόνος τώρα αυτό να γίνει.
Το τρίτο θέμα, το οποίο είναι μεγάλο και κορυφαίο, κύριε Πρόεδρε, αναφέρεται στη δυνατότητα που πρέπει να δίνει ο Κανονισμός της Βουλής ώστε Αρχηγοί ξένων κρατών και Πρωθυπουργοί να μπορούν να εμφανίζονται στην Εθνική Αντιπροσωπεία όταν επισκέπτονται την πατρίδα μας. Θα είναι μεγάλη κατάκτηση για την Εθνική Αντιπροσωπεία αυτή η δυνατότητα. 'Αλλωστε γίνεται. Το βλέπουμε σε κοινοβούλια άλλων χωρών. Επισκέπτεται ή ο Πρόεδρος της Δημοκρατίας ή ο Πρωθυπουργός της χώρας και κάνει την παρουσία του μέσα στο Εθνικό Κοινοβούλιο. Και όχι η επίσκεψή του να περιορίζεται μεταξύ Πρωθυπουργού ή σε ένα γεύμα ενός Αρχηγού κράτους ή ενός Πρωθυπουργού μιας χώρας. Να έρχεται εδώ στην Εθνική Αντιπροσωπεία και να απευθύνει χαιρετισμό προς τον ελληνικό λαό. Αυτό θα είναι ουσιαστική αναβάθμιση του Κοινοβουλίου.
Πιστεύω ακόμα, κύριε Πρόεδρε, ότι ένα θέμα που είναι εξαιρετικά σημαντικό και πρέπει να μας απασχολήσει πάρα πολύ σοβαρά είναι οι τροπολογίες τις οποίες καταθέτουν οι Βουλευτές. Γνωρίζετε ότι η παθογένεια της νομοθετικής εργασίας συνδέεται άμεσα με τη συμμετοχή του Βουλευτή στο νομοθετικό έργο. Οι τροπολογίες κατατίθενται για την κατάθεσή τους.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
ΠΡΟΕΔΡΟΣ (Απόστολος Κακλαμάνης): Είναι ενδιαφέροντα όσα μας λέτε,
αλλά αν θέλετε μην τα αναλύετε.
ΔΗΜΗΤΡΙΟΣ ΣΙΟΥΦΑΣ: Σε ένα λεπτό έχω τελειώσει, κύριε Πρόεδρε.
Νομίζω ότι είναι χρήσιμα.
ΠΡΟΕΔΡΟΣ (Απόστολος Κακλαμάνης): Είναι όλα πολύ χρήσιμα, αλλά
συνοπτικά, σας παρακαλώ.
ΔΗΜΗΤΡΙΟΣ ΣΙΟΥΦΑΣ: Οι τροπολογίες κατατίθενται για την κατάθεσή τους και τίποτε άλλο. 'Η δεν διαβιβάζονται στο Γενικό Λογιστήριο του Κράτους για να υπάρχει η έκθεση ή υπάρχει μόνιμη απάντηση -διαχρονικά, δεν λέω της σημερινής Κυβέρνησης-από την πλευρά των Υπουργών: "Είναι πολύ σοβαρά τα θέματα, τα οποία θέτουν οι Βουλευτές. Θα τα εξετάσουμε και σε ένα άλλο νομοσχέδιο που θα μας απασχολήσει θα τα αντιμετωπίσουμε".
Και το τελευταίο που θέλω να θέσω, κύριε Πρόεδρε, είναι ένα: Θα ήταν εξαιρετικά ενδιαφέρον να υπήρχε σύστημα μεταγλώττισης των συνεδριάσεων του Κοινοβουλίου σε μόνιμη βάση στα θεωρεία γενικώς και ιδιαίτερα στα θεωρεία των επισήμων ώστε να μπορούν οι επισκεπτόμενοι τη χώρα, οι πρέσβεις των ξένων χωρών, αλλά και οποιοσδήποτε άλλος ενδιαφέρεται να έρθει για να παρακολουθήσει τη συνεδρίαση του ελληνικού Κοινοβουλίου να έχει τη δυνατότητα της ταυτόχρονης μεταγλώττισης των συζητήσεων. Αυτό θα ήταν πράγματι μια σημαντική κατάκτηση και για τις ίδιες τις συνεδριάσεις και για το ενδιαφέρον που πρέπει να δείχνετε.
Μ'αυτές τις επισημάνσεις και τις παρατηρήσεις θα ήθελα, κύριε Πρόεδρε, να κλείσω όπως επίσης και για τον προβληματισμό σας, οι προ ημερησίας διατάξεως συζητήσεις με τροποποίηση του Κανονισμού να γίνονται και κατά τη διάρκεια του θέρους, γιατί όταν δεν υπάρχει επί τέσσερις μήνες η Ολομέλεια δεν υπάρχει και η δυνατότητα προ ημερησίας διατάξεως συζητήσεων, ενώ μπορεί τα θέματα που τρέχουν να προσφέρονται για τέτοιου είδους συζήτηση.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, η συζήτηση για τον Κανονισμό της Βουλής είναι μια πολύ σοβαρή συζήτηση γιατί ο Κανονισμός της Βουλής προφανώς ρυθμίζει το σύνολο των εργασιών του Κοινοβουλίου.
Το πρώτο πράγμα που έχω να πω είναι ότι έκπληκτος χθες ξαφνικά το πληροφορήθηκα. Υποθέτω δε, ότι είναι πάρα πολλοί οι συνάδελφοι ακόμα που δεν γνωρίζουν ότι πρόκειται σήμερα να γίνει συζήτηση για την τροποποίηση του Κανονισμού της Βουλής.
Δεύτερον, από όσα άκουσα από τους συναδέλφους πολλά είναι που με βρίσκουν σύμφωνο και δεν θα τα επαναλάβω. Θέλω, όμως, να σημειώσω ιδιαίτερα την αναγκαιότητα η Βουλή να συζητά τον κοινωνικό προϋπολογισμό, διότι ο κοινωνικός προϋπολογισμός ύψους σήμερα περίπου οκτώ τρισεκατομμυρίων δεν είναι δυνατόν να μη συζητείται στο Σώμα.
Νομίζω όμως, κύριε Πρόεδρε, ότι το μεγαλύτερο πρόβλημα του κοινοβουλευτισμού ή πάντως του ελληνικού Κοινοβουλίου, είναι ο τρόπος με τον οποίο νομοθετούμε. Δεν είναι δυνατόν να συνεχιστεί αυτή η πρακτική της βιομηχανίας νομοθετικού έργου. Ευθύνη όλων μας είναι βέβαια, αλλά δεν νομίζω ότι υπάρχει άλλο Κοινοβούλιο στον κόσμο που να ψηφίζει τόσους νόμους. Και δεν είναι μόνο ότι η χώρα μας πάσχει από φοβερή πολυνομία, αλλά πάσχει και από προχειρονομοθεσία. Οι νόμοι είναι συνήθως πρόχειροι και δεν υπάρχει η δυνατότητα με την πίεση του χρόνου που υπάρχει για την επιψήφιση των νομοσχεδίων, ούτε να τους μελετήσουμε ούτε να διατυπώσουμε απόψεις ούτε καν να βελτιώσουμε και φραστικά πολλές φορές τα νομοθετικά κείμενα.
Υπάρχει μια εσφαλμένη αντίληψη διαχρονικά με όλες τις κυβερνήσεις ότι καλός Υπουργός είναι αυτός που κάνει πολλούς νόμους. Νομίζω ότι είναι μια λανθασμένη αντίληψη. Το αντίθετο ακριβώς νομίζω ότι συμβαίνει. Εν πάση περιπτώσει, όμως, δεν μπορεί να συνεχιστεί αυτή η πρακτική όλων, επαναλαμβάνω, των κυβερνήσεων να φορτώνουν τη Βουλή με τόσο πολύ 
νομοθετικό έργο. Δεν είναι δυνατόν κάθε εβδομάδα να ψηφίζουμε δύο νόμους. Δεν μπορούμε να ανταποκριθούμε ενσυνείδητα και ευσυνείδητα στην αποστολή μας εάν συνεχιστούν αυτοί οι ρυθμοί. Και νομίζω ότι επειδή το κύριο έργο του Κοινοβουλίου είναι το νομοθετείν, θα πρέπει σε προσεχή συνεδρίαση του Σώματος, όταν θα δούμε ίσως και άλλες διατάξεις του Κανονισμού που πρέπει να τροποποιηθούν, να το αντιμετωπίσουμε αυτό το πρόβλημα.
Τώρα, οι σημερινές τροποποιήσεις κινούνται προς τη σωστή κατεύθυνση. Δεν υπάρχει αμφιβολία. Τα είπαν και οι άλλοι συνάδελφοι.
'Ισως θα πρέπει να δούμε λίγο και το θέμα των επικαίρων ερωτήσεων σε
σχέση με την αναλογία των κομμάτων. 'Οχι ακριβή αναλογία, αν θέλετε,
γιατί δεν πρέπει να αδικηθούν τα μικρά κόμματα. Αντιθέτως είναι καλό να
έχουν έστω στον τομέα αυτό κάποιο πλεονέκτημα. Πάντως, θα πρέπει να
δίνεται η δυνατότητα και στους Βουλευτές των μεγάλων κομμάτων να μπορούν
να υποβάλλουν επίκαιρες ερωτήσεις και βεβαίως να είναι πράγματι επίκαιρες
όπως ήδη με την τροποποίηση που γίνεται επιδιώκεται.
Θα ήθελα ακόμη να σημειώσω ότι εγώ διαφωνώ με τη συνεδρίαση την
πρωϊνή. Θα φανεί παράδοξη η άποψή μου αλλά εγώ πιστεύω ότι της μέρας τα
καμώματα τα βλέπει η νύχτα και γελά. Αντιστρέφω το γνωστό που λέγεται. 'Εχω την άποψη ότι η Βουλή μπορεί αποδοτικότερα να συνεδριάζει τις
βραδινές ώρες απ' ότι τις πρωϊνές. Επίσης, η επιπλέον πρωϊνή συνεδρίαση θα δημιουργήσει δυσχέρειες σε ό,τι αφορά στις λειτουργίες τις κοινοβουλευτικές των κομμάτων. Υπάρχει ο θεσμός στο κόμμα μας -και υπάρχει και στα άλλα κόμματα- των ΚΤΕ, των Κοινοβουλευτικών Τομέων Εργασίας. Εάν η Βουλή συνεδριάζει το πρωί δεν πιστεύω ότι υπάρχει η δυνατότητα να έρχονται και το βράδυ οι Βουλευτές μόνο για να πάρουν μέρος στις συνεδριάσεις των κοινοβουλευτικών τους τομέων. Θα νεκρωθεί και η εικόνα της Βουλής. Και δεν είναι κακό επιτέλους να διατηρούμε και τις παραδόσεις. 'Αλλωστε εμείς είμαστε και μια χώρα που τη νύχτα παραδοσιακά τη θεωρεί μια πολύ ζωντανή υπόθεση. Και εγώ πιστεύω ότι η ζωντάνια που δίνουν οι νυχτερινές συνεδριάσεις δεν θα υπάρχει στις πρωϊνές συνεδριάσεις.
Με αυτά τελειώνω, κύριε Πρόεδρε, ελπίζοντας ότι συντόμως θα υπάρξει η δυνατότητα να γίνει μια πιο σοβαρή επεξεργασία των διατάξεων του Κανονισμού που πρέπει να τροποποιηθούν, γιατί είναι και πολλές άλλες και κυρίως προς την κατεύθυνση που είπα, της πιο συγκροτημένης και πιο προσεκτικής νομοθετικής εργασίας, που επίσης συναρτάται και με την 
ημερήσια διάταξη. Παραδείγματος χάρη, δεν είναι δυνατόν να περιμένουν -και πολλοί Βουλευτές από τις επαρχίες έχουν φύγει ήδη- στις 14.00' της Παρασκευής για να πληροφορηθούν τα θέματα της ημερήσιας διάταξης της επόμενης εβδομάδας. Μπορεί και πρέπει η ημερήσια διάταξη να διανέμεται εγκαιρότερα, για να μπορεί να υπάρχει και ο χρόνος προετοιμασίας που
είναι αναγκαίος σε όλους τους συναδέλφους που θέλουν να συμμετάσχουν στο νομοθετικό έργο.
Τελειώνοντας, θα ήθελα να πω ότι η πρόταση του κ. Μητσοτάκη -πρόταση την οποία και σεις νομίζω είχατε κάνει παλαιότερα, κύριε Πρόεδρε- για τη δημιουργία ραδιοτηλεοπτικού σταθμού της Βουλής με αποκλειστικό έργο την αναμετάδοση των εργασιών της Βουλής, είναι μια πολύ σημαντική πρόταση. 
ΑΝΤΩΝΗΣ ΣΚΥΛΛΑΚΟΣ: Συμφωνούν όλες οι πτέρυγες.
ΦΟΙΒΟΣ ΙΩΑΝΝΙΔΗΣ: Και συμφωνούν όλες οι πτέρυγες, όπως λέει ο κ. Σκυλλάκος. Πιστεύω ότι δεν υπάρχουν ανυπέρβλητα εμπόδια προς αυτήν την κατεύθυνση και πρέπει να γίνει. Ευχαριστώ.
(Χειροκροτήματα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να
ανακοινώσω στο Σώμα ότι τη συνεδρίασή μας παρακολουθούν, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πέντε μέλη και ένας συνοδός τους, του Νομοθετικού Συμβουλίου του Ρουμανικού Κοινοβουλίου.
Επίσης, από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" τριάντα δυο μαθητές και δυο συνοδοί δάσκαλοί τους από το 20ο Δημοτικό Σχολείο Αργυρούπολης Αττικής.
Τους καλωσορίζουμε στο Κοινοβούλιο.
(Χειροκροτήματα απ' όλες τις πτέρυγες)
Ο κ. Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κύριε Πρόεδρε, αγαπητοί συνάδελφοι, πολλές φορές η καθημερινή πράξη αποδεικνύει ότι υπάρχουν περιθώρια βελτίωσης σε πολλά θέματα.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Με συγχωρείτε μισό λεπτό, κύριε
συνάδελφε.
Κύριοι συνάδελφοι, σας παρακαλώ να μην έχετε τα κινητά σας τηλέφωνα, ανοικτά στην Αίθουσα. Εμποδίζουν τη λειτουργία των μικροφωνικών εγκαταστάσεων. Δεν είναι κάποια ιδιοτροπία δική μου, που τόσες πολλές φορές το λέω και το επαναλαμβάνω.
Ορίστε, κύριε Σγουρίδη, συνεχίστε.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Να και μια πρόταση που βγαίνει μέσα απ' αυτήν την παρέμβασή σας, κύριε Πρόεδρε. Να απαγορεύσουμε διά του Κανονισμού να υπάρχουν κινητά τηλέφωνα μέσα στην Αίθουσα, ώστε να μη γίνεται παρατήρηση, αλλά να υπάρχει συμμόρφωση των συναδέλφων πάνω σ' αυτό το θέμα από τον Κανονισμό.
Σίγουρα ο Κανονισμός ρυθμίζει ζωντανά τη λειτουργία της Βουλής και σίγουρα μέσα στη συζήτηση αυτή ακούστηκαν πάρα πολλές προτάσεις, οι οποίες θα μπορούσαν να υιοθετηθούν μετά από κάποιο χρόνο, εφόσον
ωριμάσουν, όπως η παρουσία των Αρχηγών των κρατών στην Αίθουσα του Κοινοβουλίου, το θέμα της άμεσης κάλυψης της ραδιοτηλεοπτικής κάλυψης των συνεδριάσεων της Βουλής, που όπως γνωρίζω, κύριε Πρόεδρε, το προχωράτε με πολύ γοργούς ρυθμούς, αλλά ακόμη δεν έχει φθάσει στο σημείο ώστε να υλοποιηθεί.
Διαφωνώ με αυτό το οποίο ακούστηκε ότι θα πρέπει να αλλάξουμε ριζικά τον Κανονισμό της Βουλής. Είναι λάθος αυτό. Πολύ σοφά, πολύ ορθά και πολύ εύστοχα οι αλλαγές πρέπει να γίνονται μεμονωμένα σε ζητήματα τα οποία η λειτουργία μας έχει αποδείξει ότι χρήζουν διόρθωσης.
'Ετσι λοιπόν, θεωρώ ότι οι ερωτήσεις έχουν χάσει πια τον επίκαιρο χαρακτήρα τους. Οι επίκαιρες ερωτήσεις, λοιπόν, για να είναι επίκαιρες θα πρέπει να εξετάζονται. 'Αρα, πολύ σωστά γίνεται αυτή η διόρθωση.
Ως προς το χρόνο που πρέπει να έχουν οι συνάδελφοι Βουλευτές ή ο Υπουργός, θέλω να σας πω ότι εκ της πείρας έχει αποδειχθεί ότι όσο χρόνο και να δώσουμε, πάντα θα υπάρχει η ανάγκη να προσθέσουμε και κάποιο χρόνο περισσότερο. Αυτό σημαίνει ότι πρέπει να μείνουμε σ' αυτόν το χρόνο, διότι είναι αρκετός για να πούμε αυτά τα οποία θέλουμε.
Ως προς το θέμα των προ ημερησίας διατάξεως συζητήσεων στη Βουλή, το μάκρος του χρόνου το οποίο είχαν, απέδειξε ότι έχαναν την σφριγηλότητά τους. Δεν ήταν πια σφριγηλές οι συζητήσεις. Δεν το παρακολουθούσαν ούτε οι Βουλευτές, δεν τις παρακολουθούσε ούτε και ο ελληνικός λαός.
'Αρα, πάρα πολύ σωστά μειωθηκε ο χρόνος. 'Ετσι οι συζητήσεις θα είναι πιο ουσιαστικές και πιο αποτελεσματικές.
'Οσο γι' αυτό που ισχυρίζονται τα μικρά κόμματα, πιστεύω ότι επί
προεδρίας του κ. Κακλαμάνη η ισότητα, η οποία δόθηκε στο θέμα των επικαίρων ερωτήσεων, των επερωτήσεων και των συζητήσεων σε επίπεδο Αρχηγών κομμάτων δίνει πάρα πολλά πλεονεκτήματα στα μικρά κόμματα και αδικεί τα μεγάλα κόμματα. Το μόνο που δεν μπορούν να ισχυριστούν είναι ότι αδικούνται.
ΦΩΤΙΟΣ ΚΟΥΒΕΛΗΣ: Δεν διατυπώσαμε παράπονο.
ΠΑΝΑΓΙΩΤΗΣ ΣΓΟΥΡΙΔΗΣ (Β'Αντιπρόεδρος της Βουλής): Ακούστηκε από κάποιους ότι διαφωνούν ως προς το θέμα της μειώσεως του χρόνου. Ως προς το θέμα της παρουσίας του Πρωθυπουργού στις συνεδριάσεις δεν έχουμε φθάσει ακόμα στο επίπεδο εκείνο που είπε ο κ. Μητσοτάκης, δηλαδή ο Πρωθυπουργός να βρίσκεται κάποιο ορισμένο χρόνο στη Βουλή και να απαντάει, έστω και στις απευθείας ερωτήσεις των Βουλευτών. Θα πρέπει όμως να πούμε ότι η πρόταση που γίνεται στον Κανονισμό κινείται στη σωστή κατεύθυνση. 'Οταν ένα θέμα απασχολεί μόνο ένα Υπουργείο είναι πολύ λογικό ο Πρωθυπουργός να ενημερώνεται από τον Υπουργό γι' αυτά που θα απαντήσει στη Βουλή. Και αυτό θα μπορούσε να το πραγματοποιήσει απ' ευθείας ο αρμόδιος Υπουργός.
'Αρα, ο Πρωθυπουργός θα πρέπει να επιλέγει θέματα στα οποία θα απαντήσει ο ίδιος στη Βουλή όπου εμπλέκονται περισσότερα του ενός Υπουργεία, για να υπάρχει ένας συντονισμός. 'Ετσι θα έχουν και μια ευρύτερη απήχηση οι απαντήσεις τις οποίες θα δώσει.
Τέλος, ως προς το θέμα της πρωϊνής λειτουργίας της Βουλής την
Τετάρτη, θα ήθελα να πω ότι η πράξη έχει αποδείξει ότι η λειτουργία μας στα θερινά Τμήματα το πρωί έχει περισσότερη απήχηση και υπάρχει μεγαλύτερη συμμετοχή των Βουλευτών, διότι έχουν χρόνο για να τοποθετούνται στο Κοινοβούλιο και παράλληλα μπορούν να κάνουν και τις άλλες δουλειές.
'Οσον αφορά τη δυνατότητα να επισκέπτονται τα Υπουργεία, θα έλεγα ότι αυτό έχει εξαλειφθεί τελείως και πολύ λίγο επισκέπτονται οι Βουλευτές τα Υπουργεία, διότι έχουν δοθεί αρμοδιότητες και στην Τοπική Αυτοδιοίκηση και στη Νομαρχιακή Αυτοδιοίκηση. Επίσης, δεν υπάρχει και η ανάγκη επίλυσης θεμάτων από τους Βουλευτές.
ΠΡΟΕΔΡΟΣ (Απόστολος Κακλαμάνης): Η κ. Μπενάκη έχει το λόγο.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Κύριε Πρόεδρε, θα κάνω πολύ σύντομα μερικές παρατηρήσεις επί των προτάσεων. Συμφωνώ, βέβαια, σε βασικές γραμμές.
Θέλω να διατυπώσω και τη δική μου διαφωνία ως προς την πρωινή συνεδρίαση της Τετάρτης, πέραν των όσων ελέχθησαν μέχρι στιγμής από 
εκείνους που έχουν αντίθετη γνώμη. Αναφέρομαι σ' αυτά που είπε ο κ. Ιωαννίδης. Επιπλέον αυτή η λύση δυσχεραίνει πολύ περισσότερο το έργο των
Βουλευτών του Λεκανοπεδίου. Οι Βουλευτές των επαρχιών βρίσκονται εδώ ούτως ή άλλως όλη την εβδομάδα, είτε έρχονται εδώ πρωί είτε έρχονται
απόγευμα, αυτό δεν έχει επίπτωση στις περιφέρειές τους. Οι Βουλευτές του Λεκανοπεδίου όμως βλάπτονται σημαντικά, διότι η διεκπεραίωση πολλών θεμάτων που αφορούν τους δικούς τους ψηφοφόρους γίνεται το πρωί. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και των επαρχιωτών ψηφοφόρων το πρωί
γίνεται.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής) : 'Εχουν να κάνουν με τις τοπικές αρχές κυρίως κύριε Πρόεδρε, με τη νομαρχία, με τη δημαρχία. Οι Αθηναίοι τουλάχιστον έχουν υποθέσεις και συνεννοήσεις με το δήμο, με τη νομαρχία με όλα τα Υπουργεία, με τους δημόσιους οργανισμούς. 'Ετσι αδρανοποείται ο Βουλευτής ή δεν έρχεται στη Βουλή. Φοβάμαι ότι οι Βουλευτές του Λεκανοπεδίου δεν θα έρχονται στη συνεδρίαση της Βουλής την Τετάρτη το πρωί.
ΜΟΣΧΟΣ ΓΙΚΟΝΟΓΛΟΥ: Γιατί; Τώρα έρχονται; Μόνο οι Βουλευτές της
επαρχίας έρχονται.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής: Θέλω να πω ότι σε
συνδυασμό με τον τρόπο της λειτουργίας της Ολομέλειας, με τις τροποποιήσεις του Συντάγματος, ασφαλώς θα χρειαστεί να ξαναδούμε όλες τις συνεδριάσεις και της Ολομέλειας. Το να λειτουργεί π.χ. η Βουλή πέντε μέρες την εβδομάδα σε πολύωρες συνεδριάσεις ης Ολομέλειας, δεν γίνεται σε κανένα κοινοβούλιο. 'Ολα τα κοινοβούλια έχουν πολύ πιο περιορισμένες συνεδριάσεις της Ολομέλειας. Αυτό, κύριε Πρόεδρε, πρέπει να το ξαναδούμε. 
Να μην πω ότι τόσες συνεδριάσεις συμβάλλουν και στον πολλαπλασιασμό
και στη διόγκωση του νομοθετικού έργου. 'Εχουμε ζήσει τον πανικό της Κυβέρνησης και της κυβερνητικής πλειοψηφίας ιδίως τα καλοκαίρια, όταν
δεν υπάρχουν εκκρεμή νομοσχέδια. Και άντε να φτιαχτούν νομοσχέδια για να λειτουργεί η Βουλή. Γίνεται κάτι ανάποδο δηλαδή. Επειδή έχουμε πέντε μέρες που συνεδριάζουμε εκ των οποίων οι τρεις είναι νομοθετικού έργου, πρέπει να παράγονται και νομοσχέδια για να έχει δουλειά η Ολομέλεια.
Ως προς τις επίκαιρες ερωτήσεις, δεν ξέρω τι μπορεί να γίνει. Είναι
πολύ λίγος ο χρόνος τα δύο μόνο λεπτά, τουλάχιστον για το Βουλευτή. Επιπλέον έχει και το "μειονέκτημα" -εντός εισαγωγικών για να μην παρεξηγηθώ- η ερώτησή του να διαβάζεται από τον Πρόεδρο της Βουλής. Ο Πρόεδρος της Βουλής όταν τη διαβάζει, τη διαβάζει σωστά αλλά πρέπει να τηρεί μία απόλυτη ουδετερότητα και ομοιομορφία στην ανάγνωση των ερωτήσεων. Δεν γίνεται να διαβάζει τουλάχιστον ο Βουλευτής την ερώτησή του για να μπορεί και να χρωματίζει και να τονίζει τα σημεία εκείνα που τον ενδιαφέρουν;
ΠΡΟΕΔΡΟΣ (Απόστολος Κακλαμάνης): Ακριβώς γι' αυτό δεν πρέπει να τη διαβάζει ο Βουλευτής. Γιατί δεν πρέπει να δίνει ο καθένας μας το ρεσιτάλ του στόμφου του, του ύφους του.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Γιατί να μη το δίνει, αφού εκείνος κάνει τον κοινοβουλευτικό έλεγχο; Δεν είναι σωστό αυτό που λέτε, κύριε Πρόεδρε. Με συγχωρείτε, αλλά διαφωνώ εντόνως. Και αν γίνει και τηλεοπτική μετάδοση των συνεδριάσεων της Βουλής είναι δυνατόν να κάθεται ο Βουλευτής και να ακούει τον Πρόεδρο να του διαβάζει την ερώτηση; Και εγώ διαβάζω ερωτήσεις από την 'Εδρα, αλλά θα ήθελα ο Βουλευτής να διαβάζει την ερώτησή του.
'Οσον αφορά το θέμα του Πρωθυπουργού, είναι απαράδεκτο αυτό που
γίνεται. Ξέρετε, πέραν όλων των άλλων που είπαν οι κύριοι συνάδελφοι, ότι δηλαδή κάθε θέμα είναι και αρμοδιότητας ενός Υπουργού, ο χρόνος ο οποίος υπάρχει για να συζητούνται οι ερωτήσεις, ο μισός τουλάχιστον, θα καταναλίσκεται στους διαξιφισμούς και στη συζήτηση, αν είναι ή δεν είναι της αποκλειστικής αρμοδιότητας του Υπουργού, ο οποίος έχει εμφανιστεί. Τελικά δεν θα γίνεται καμία συζήτηση επί του θέματος και θα χάνεται η ώρα για το τρικ υποτίθεται του Πρωθυπουργού, να εμφανίσει το θέμα ως αποκλειστικής αρμοδιότητας ενός Υπουργού. Δεν νομίζω ότι είναι σοφό αυτό. 
'Οσον αφορά τη μόνιμη επιτροπή που θα ασχολείται με την παρακολούθηση
και προώθηση των γυναικείων θεμάτων, να σας πω ότι δεν υπάρχει Κοινοβούλιο στην Ευρώπη που να μην έχει ειδική μόνιμη Επιτροπή. Και εν όψει του γεγονότος ότι βασική πολιτική της Επιτροπής της Ευρωπαϊκής 'Ενωσης είναι η προώθηση πλέον της ουσιαστικής ισότητας -η τυπική έχει κατακτηθεί- και με δεδομένο ότι έχουν ψηφιστεί νομοσχέδια που έχουν αφήσει κατά μέρος αυτήν την οπτική γωνία, είτε διότι εμείς οι γυναίκες δεν προλάβαμε να τα επισημάνουμε είτε διότι επικρατεί μια ατμόσφαιρα και μια νοοτροπία η οποία δεν αλλάζει τόσο εύκολα, γι'αυτό θα έχετε σύντομα
ένα συνολικό αίτημα όλων των γυναικών της Βουλής να προωθηθεί μια μόνιμη επιτροπή παρακολούθησης και προώθησης των γυναικείων θεμάτων.
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Δύο προκαταρκτικά σημεία θα επισημάνω και τρεις σύντομες παρατηρήσεις θα κάνω, γιατί τα περισσότερα τα έχουμε συζητήσει άλλωστε στην επιτροπή. 
Πρώτο σημείο που θα ήθελα να επισημάνω είναι το ότι μετά τη λήξη της
Αναθεώρησης του Συντάγματος, πρέπει, όπως τόνισαν πολλές πλευρές, να ξαναδούμε τον Κανονισμό σε αρκετά του σημεία. Εδώ όμως νομίζω ότι πρέπει να δούμε δύο πράγματα αν και δεν είναι του παρόντος. Γι'αυτό θα είμαι λακονικός.
Το πρώτο, αφορά το ζήτημα του τι θα γίνει με τη ρύθμιση της νομοθετικής διαδικασίας στα Τμήματα. Είναι πολύ σοβαρό ζήτημα. Και σεις, κύριε Πρόεδρε, μπορείτε να διαδραματίσετε σοβαρό ρόλο. Και στη συζήτηση στην Ολομέλεια για την Αναθεώρηση του Συντάγματος αλλά και στον Κανονισμό θα ήταν κρίμα η ανάγκη επιτάχυνσης της διαδικασίας να αποβεί σε βάρος του κύρους της Ολομέλειας. Και αν θέλετε, σε τελική ανάλυση, σε βάρος της δυνατότητας των Βουλευτών να συμμετέχουν. Τουλάχιστον θα πρέπει ο τελευταίος λόγος να μείνει στην Ολομέλεια κατά κάποιον τρόπο.
Το δεύτερο θέμα που θα ήθελα να επισημάνω -και αυτό θα μπορούσαμε να το δούμε εκτός Αναθεώρησης- είναι ότι εν όψει της συζήτησης του προϋπολογισμού, κάποτε πρέπει να δούμε την ανάγκη της ουσιαστικής συζήτησης του ισολογισμού και του απολογισμού. Ουσιαστικά, συζητάμε μόνο τον προϋπολογισμό. Ο ισολογισμός και απολογισμός ουδέποτε συζητείται, αν και είναι από τα σοβαρότερα θέματα. Εκεί κρίνεται η αξιοπιστία και του πολιτικού και της Κυβέρνησης.
Το δεύτερο προκαταρκτικό σημείο:
Ορθά τονίσθηκε ότι από τις συζητήσεις της Βουλής oυσιαστικά αυτό που μένει προς τα έξω δεν είναι τόσο τι λέμε εδώ, αλλά αν υπάρχει κάποιο επεισόδιο και πόσο το επεισόδιο αυτό είναι οξύ. Επειδή δεν βρισκόμουν στην Αίθουσα και είδα με άλλο μάτι εκείνη τη στιγμή, με εντυπωσίασε δυσάρεστα -το λέω για όλους μας, δεν αφορά κάποιον συγκεκριμένα- το χθεσινό γεγονός, το οποίο μάλιστα έδωσε τη δυνατότητα στα Μέσα Μαζικής Ενημέρωσης να παίξουν, από πλευράς ποσότητας χρόνου, πρώτο το επεισόδιο που συνέβη εδώ στη Βουλή και λιγότερο μια τόσο σημαντική συζήτηση -άσχετα από τη θέση που έπαιρνε ο καθένας- πάνω στο θέμα της Ολυμπιακής Αεροπορίας. Ας σκεφτούμε -ελπίζω ότι δεν υπάρχουν τέτοιοι συνάδελφοι, αλλά αν υπάρχουν θα είναι μια ασήμαντη εξαίρεση- ότι όποια όξυνση των συζητήσεων προσδίδει δημοσιότητα, οδηγεί σε ένα είδος η ροστράτειας δόξας. Σε κανέναν δεν προσδίδει και δεν περιποιεί τιμή το γεγονός ότι προς τα έξω η εικόνα και η δημοσιότητα δίδονται μέσα από τέτοιου είδους επεισόδια.
Θα μιλήσω για τις τρεις παρατηρήσεις μου στη συνέχεια.
Η πρώτη παρατήρηση αφορά στο γεγονός ότι, κατά την εκτίμησή μου,
ο θεσμός των επίκαιρων ερωτήσεων να αντιμετωπισθεί λίγο διαφορετικά, με λίγο περισσότερο χρόνο και με περισσότερη δυνατότητα των Βουλευτών να μετέχουν.
Κύριε Πρόεδρε και κύριοι συνάδελφοι, ουσιαστικά οι επίκαιρες
ερωτήσεις έχουν υποκαταστήσει εν πολλοίς τις επερωτήσεις. Ξέρετε γιατί; Είναι τέτοια η ταχύτητα πλέον των γεγονότων και των κοινωνικών σχέσεων, έτσι ώστε όταν φθάνει να συζητηθεί μια επερώτηση ουσιαστικά το ζήτημα καθίσταται πολλές φορές ανεπίκαιρο. Με αποτέλεσμα οι επίκαιρες ερωτήσεις, έστω και αν είναι χρονικά περιορισμένες, να δίνουν τη δυνατότητα ό,τι κάναμε με επερωτήσεις, που κάποτε ήταν πάρα πολλές, να γίνεται μέσω των επίκαιρων ερωτήσεων. Αυτό δεν μπορούμε να το αποφύγουμε. Δεν μπορούμε να αναβαθμίσουμε τις επερωτήσεις, ακόμα και αν θέλουμε. Είναι τέτοια η φορά της ζωής, η φορά της κοινωνικής, οικονομικής και κατ' επέκταση της ίδιας της πολιτικής ζωής.
Κάτω από αυτές τις συνθήκες έχω την εντύπωση, κύριε Πρόεδρε, ότι
επειδή αυτόν το ρόλο παίζουν οι επίκαιρες ερωτήσεις, το να αναζητήσουμε τη δυνατότητα να υπάρχει μια ισόρροπη κατανομή των επίκαιρων ερωτήσεων μεταξύ των μεγαλύτερων σε εκλογική δύναμη και των μικρότερων σε εκλογική δύναμη κομμάτων, καθώς και το να υπάρχει, έστω και ένα λεπτό, όπως τόνισε και ο κ. Μητσοτάκης, στο χρόνο του Βουλευτή, είναι κάτι που ίσως θα πρέπει να το δούμε. 'Ισως πρέπει να το δείτε και εσείς σήμερα.
Από εκεί και πέρα, θα ήθελα επίσης να πω ότι το να φύγει η δυνατότητα να παρίσταται άλλος Υπουργός αντί του επικαίρως ερωτωμένου, όπως ίσχυε μέχρι σήμερα, ουσιαστικά οδηγεί πράγματι σε ματαίωση πολλών ερωτήσεων και εκθέτει την Κυβέρνηση και τους Υπουργούς. Υπήρχε αυτή η ασφαλιστική δικλείδα ότι αν δεν μπορούσε ο Υπουργός, έστελνε κάποιον άλλον, ιδίως όταν ήταν θέματα που ήταν εύκολο να απαντηθούν. Αυτό νομίζω ότι δεν χρειάζεται να φύγει. Δεν νομίζω ότι προσθέτουμε τίποτα.
ΠΡΟΕΔΡΟΣ (Απόστολος Κακλαμάνης): Παραμένει αυτό, δεν φεύγει.
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι, κύριε Πρόεδρε. Λέμε για το άρθρο 1, παράγραφος 3, ότι τροποποιείται το άρθρο 129..
ΠΡΟΕΔΡΟΣ (Απόστολος Κακλαμάνης): Ο εξουσιοδοτημένος.
ΠΡΟΚΟΠΗΣ ΠΑΥΛΟΠΟΥΛΟΣ: Ο εξουσιοδοτημένος, μάλιστα.
ΠΡΟΕΔΡΟΣ (Απόστολος Κακλαμάνης): Ναι, διότι αυτό, όπως σας είπα και στη συνεδρίαση που κάναμε, ετέθη το 1987 όταν καθορίστηκε ότι θα κάνουμε επίκαιρες ερωτήσεις μόνο την Παρασκευή. Εν συνεχεία επί προεδρίας μου εισηγήθηκα και επεξετάθησαν σε όλη την εβδομάδα. Τότε υπήρχε η άποψη ότι θα πρέπει να έρχεται ένας Υπουργός, ο τότε μάλιστα Υπουργός Προεδρίας, ο οποίος ήρθε μία-δύο φορές για να απαντάει για όλη την Κυβέρνηση, για όλες τις ερωτήσεις.
Αυτό δεν "περπάτησε" και καλώς δεν "περπάτησε". Πρέπει, όπως το ζητάτε και εσείς, να έρχεται κάθε Υπουργός. Παραμένει μόνο για την περίπτωση που καλείται για δεύτερη φορά ο Υπουργός, διότι για πρώτη φορά οφείλει να προσέλθει, μία φορά τουλάχιστον την εβδομάδα. Μόνο όταν καλείται για δεύτερη φορά μπορεί να εξουσιοδοτήσει άλλον Υπουργό ή τον Υφυπουργό. Αυτό παραμένει.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Το δεύτερο που ήθελα να τονίσω είναι ότι -εξακολουθούμε να επιμένουμε και είναι ανάγκη να το δείτε- ο Πρωθυπουργός σήμερα μπορούσε να μην επιλέξει μία ερώτηση όταν η ερώτηση αυτή ανήκει στην αρμοδιότητα ενός άλλου Υπουργού. Αυτό ήταν πολύ απλό. Το να βάλουμε αυτήν τη διάταξη -εγώ δεν λέω για το σημερινό Πρωθυπουργό, νομοθετούμε για το μέλλον- είναι πολύ εύκολο να οδηγήσει σε περιγραφή της σχετικής διάταξης. Εάν το δείτε και θεσμικά, δεν υπάρχει θέμα το οποίο να μην ανάγεται σε αποκλειστική αρμοδιότητα του Υπουργού, εφόσον θέλει κάποιος να το ερμηνεύσει έτσι. Δεν νομίζω όσο καιρό είμαι εδώ στη Βουλή και προσπάθησα να θυμηθώ πολλοί έχετε περισσότερη πείρα από εμένα- να υπάρχει ένα θέμα που να μην μπορεί να πει ο Πρωθυπουργός ότι ανάγεται στην αρμοδιότητα κάποιου άλλου Υπουργού. Ας αναλαμβάνει εκείνος την ευθύνη να μην την επιλέξει. Αν θέλετε, είναι και ένα θέμα αξιοπιστίας και του ενός και του άλλου, και του επικαίρως ερωτώμενου και του Πρωθυπουργού.
Τώρα όσον αφορά τις προ ημερησίας διατάξεως συζητήσεις εάν μείνουν σε επίπεδο Αρχηγών κομμάτων -και ίσως να είναι καλύτερο αυτό γιατί όταν τελειώσουν οι Αρχηγοί η Βουλή αδειάζει- τότε από εκεί και πέρα ας μην μπαίνει ούτε Υπουργός. Αλλά εάν μπαίνει Υπουργός θα πρέπει οι Βουλευτές στην περίπτωση αυτή να μπορούν να απαντήσουν. Δηλαδή να απαντήσει ένας Βουλευτής από κάθε κόμμα.
Εδώ πρέπει να σας πω ότι οι συζητήσεις μεταδίδονται. Μπορεί να μη
μεταδίδονται από αναλογική τηλεόραση, αλλα μεταδίδονται από τη συνδρομητική. Αυτό που ελέχθη είναι αλήθεια και το παρακολουθώ από τον κοινωνικό μου περίγυρο. Υπάρχει μεγάλο μέρος του κόσμου όπου παρακολουθεί αυτές τις συζητήσεις. Δεν ξέρω τι θα πρέπει να κάνουμε εμείς εδώ -πρέπει να παρευρισκόμαστε- αλλά το ζήτημα είναι ότι αυτοί που παρακολουθούν όταν μιλά ο Υπουργός, μπορούν και πρέπει να ακούσουν.'Οσο και αν τον τελευταίο λόγο τον έχει η Κυβέρνηση στις προ ημερησίας διατάξεως συζητήσεις, τώρα που μειώνεται ο χρόνος, θα έλεγα ή να μην υπάρχει κανένας Υπουργός και να μιλάνε μόνο οι Αρχηγοί ή εάν έχουμε και δεύτερο Υπουργό τότε θα πρέπει να μιλά και ένας εκπρόσωπος από τα υπόλοιπα κόμματα.
Τέλος ίσως να με θεωρήσετε υπερβολικό, αλλά ήθελα να κάνω μία
φραστική παρατήρηση. Στο ακροτελεύτιο άρθρο λέμε "η ισχύς της παρούσας". 'Εχει επικρατήσει να υπάρχει σε ορισμένα νομοτεχνικά κείμενα, αλλά είναι
αδόκιμος ο όρος. Θα μπορούσαμε να πούμε "η ισχύς αυτής της τροποποίησης αρχίζει".
ΠΡΟΕΔΡΟΣ (Απόστολος Κακλαμάνης): Η διατύπωση αυτή σας παραπέμπει στο "η παρούσα".
Ο κ. Ψαχαρόπουλος έχει το λόγο.
ΓΕΩΡΓΙΟΣ ΨΑΧΑΡΟΠΟΥΛΟΣ: Οι προηγούμενοι ομιλητές έκλεψαν κάτι από την
καρδιά μου που το έκρυβα και δεν τολμούσα να το πω για να μη θεωρηθώ αφελής. 'Εχω τη γνώμη ότι ο χρόνος ομιλιών στη Βουλή είναι υπερβολικός. Προτείνω να μιλάνε όλοι όχι περισσότερο από δέκα λεπτά. Αυτό θα έχει σαν αποτέλεσμα, πρώτον να σκεφτόμαστε περισσότερο το τι λέμε, όπως ανεφέρθη για τον Τσώρτσιλ. Δεύτερον, τα έδρανα θα γέμιζαν αυτόματα. Τρίτον, θα μιλούσαν πολλοί περισσότεροι συνάδελφοι, οι οποίοι αποθαρρύνονται να έρχονται διότι δεν έχουν την ευκαιρία να μιλήσουν.
Ακόμα θα έλεγα να υπάρχει κάποιο εποπτικό μέσο στη Βουλή, μία μικρή οθόνη η οποία θα ανεβοκατεβαίνει στην οποία κάποιος να προβάλλει μία διαφάνεια, με ένα στατιστικό στοιχείο, ένα διάγραμμα. Αυτό θα έσωζε πάρα πολύ χρόνο, από τις ομιλίες κάποιων.
'Ερχομαι στην τηλεοπτική εκπομπή. Ξέρετε ότι υπάρχει ένα ψηφιακό και ένα αναλογικό σήμα. Το ψηφιακό το μεταδίδει η "NOBA", αλλά είναι πολύ επιλεκτική, στο πότε αναμεταδίδει το τι γίνεται μέσα στην Αίθουσα και όταν δείχνει πλάνα της Βουλής, διότι δείχνει μεμονωμένους Βουλευτές και σχεδόν ποτέ το όλον ή δείχνει το όλον μόνο όταν είναι γεμάτη η Βουλή. Σας παρακαλώ να εκπέμπεται πάντοτε το όλον, διότι θα αυξηθεί η παρουσία των Βουλευτών εδώ.
Τέλος συμφωνώ με τον εκπρόσωπο του Κομμουνιστικού Κόμματος ότι η ημερήσια διάταξη διανέμεται κάπως αργά. Θα μπορούσατε να τη βάλετε στις δώδεκα το μεσημέρι της Παρασκευής στο διαδίκτυο για να τη δουν τουλάχιστον όσοι χρησιμοποιούν τα ηλεκτρονικά μέσα.
ΠΡΟΕΔΡΟΣ (Απόστολος Κακλαμάνης): Ο κ. Κεφαλογιάννης έχει το λόγο. ΙΩΑΝΝΗΣ ΚΕΦΑΛΟΓΙΑΝΝΗΣ: Είναι γενική παραδοχή, κύριε Πρόεδρε, ότι η
σωστή λειτουργία του Κοινοβουλίου συμβάλλει στην καλύτερη λειτουργία των θεσμών και της ίδιας της δημοκρατίας. Ως εκ τούτου είναι ευθύνη όλων μας να βρούμε τον καλύτερο τρόπο λειτουργίας του Κοινοβουλίου προς όφελος των Δημοκρατικών θεσμών αλλά και των γενικότερων συμφερόντων της χώρας και του ελληνικού λαού.
Θα ήθελα να προτείνω, κύριε Πρόεδρε, να υπάρχει μια μόνιμη επιτροπή τροποποίησης του Κανονισμού της Βουλής και να κινούμεθα στη διαδικασία και στην προοπτική ότι από την εμπειρία την οποία αποκτούμε από τη λειτουργία του Κανονισμού να διορθώνουμε όσες παραλείψεις διαπιστώνουμε στην εφαρμογή του. Εν όψει μάλιστα της Αναθεώρησης του Συντάγματος θεωρώ, κύριε Πρόεδρε, σημαντικό όλοι μαζί με αίσθημα ευθύνης -και αυτό θα το κάνουμε όλοι οι συνάδελφοι από όλες τις παρατάξεις- να βρούμε τον πιο αποδοτικό και καλύτερο τρόπο λειτουργίας του Κοινοβουλίου.
Θα ήθελα να επανέλθω σε μια πολύ παλαιά πρόταση δική μου. Στην εποχή της πρώτης προεδρίας του αειμνήστου Προέδρου της Βουλής Γιάννη Αλευρά είχε επισκεφθεί μια διακομματική επιτροπή την 'Ενωση Συντακτών Ημερησίων Εφημερίδων και εκεί για πρώτη φορά έθεσα το πρόβλημα ότι αν θέλουμε να αναβαθμίσουμε τη λειτουργία της Βουλής, για να έχουμε συνεχώς την παρουσία όλων των Βουλευτών, θα πρέπει να συσταθεί και να λειτουργεί ένα κανάλι στη Βουλή, που θα μεταδίδει όλες τις συνεδριάσεις της, όλες τις ώρες και όλες τις ημέρες που λειτουργεί. Επανέλαβα και άλλη φορά μέσα στην Αίθουσα της Βουλής αυτή τη πρόταση και θα την κάνω πιο συγκεκριμένη αυτήν τη φορά.
Κύριε Πρόεδρε, θα πρέπει να υπάρχει ένα κανάλι της Βουλής, ούτως ώστε ο οποιοσδήποτε 'Ελλην πολίτης θελήσει οποιαδήποτε ώρα να πληροφορηθεί για τη λειτουργία της Βουλής, όπως πατάει ένα κουμπί για να επιλέξει ένα οποιοδήποτε άλλο κανάλι, να πατάει το κουμπί και να βρίσκει το κανάλι της Βουλής για να δει πώς λειτουργεί η Βουλή, τι λένε οι διάφοροι εκπρόσωποι του ελληνικού λαού και πως αντιμετωπίζουν τα προβληματά του. 
Θα έχει τεράστια σημασία και σας διαβεβαιώ, κύριε Πρόεδρε, επειδή
γνωρίζουμε το άγχος και την αγωνία την οποία έχετε για την παρουσία των Βουλευτών στο Κοινοβούλιο, είναι ο μόνος τρόπος για την επίλυση αυτού του προβλήματος, για τον απλούστατο λόγο ότι όλοι μας θα πρέπει να αντιληφθούμε και να γνωρίζουμε ότι ανά πάσα στιγμή μας παρακολουθεί ο 
ελληνικός λαός, μας παρακολουθούν οι εκλογείς και οι ψηφοφόροι μας. Εκτός από την προσπάθεια η οποία θα καταβάλλεται από τους Βουλευτές που
θα πρέπει να είναι παρόντες, διότι η απουσία τους θα είναι γνωστή στο περιβάλλον τους αλλά και στην εκλογική τους περιφέρεια, οι απόψεις που θα υποστηρίξουν μέσα στη Βουλή αν θέλετε θα είναι επιβεβαίωση ή απόρριψη της
επιλογής, την οποία έκανε ο λαός στο πρόσωπο του οποιουδήποτε συναδέλφου Βουλευτή.
Το θεωρώ ως απαραίτητη προϋπόθεση, για να μπορέσει να λειτουργήσει το Κοινοβούλιο αποτελεσματικά και με πληρότητα.
Θα ήθελα να κάνω μόνο μία ακόμη παρατήρηση, κύριε Πρόεδρε. Συμφωνώ
απόλυτα με το ότι θα πρέπει να είναι πρωινές οι συνεδριάσεις και τουλάχιστον εγώ ταυτίζομαι με την άποψη ότι και η συνεδρίαση της Τετάρτης πρέπει να είναι πρωινή.
Επίσης θα ήθελα να προσθέσω, κύριε Πρόεδρε, ότι οι επίκαιρες ερωτήσεις είναι ένας καλός θεσμός, ο οποίος όμως θα πρέπει να τύχει μεγαλύτερης εφαρμογής και επέκτασης. Διότι η πολιτική δεν είναι τίποτε άλλο παρά η αντιμετώπιση και των καθημερινών προβλημάτων του λαού. Η Βουλή έχει αυτήν ακριβώς την αρμοδιότητα και θα πρέπει να δείξουμε στον ελληνικό λαό ότι όντως τα προβλήματα της καθημερινότητας τα συζητούμε στο Κοινοβούλιο εκτός από την αντιμετώπιση των γενικότερων προβλημάτων που μας απασχολούν. Θεωρώ, λοιπόν, ότι η επέκταση αυτού του πάρα πολύ σωστού θεσμού των επικαίρων ερωτήσεων θα πρέπει να επεκταθεί σε μεγαλύτερο βαθμό, διότι με αυτό θα αποκτήσει μεγαλύτερη ζωντάνια και ειλικρίνεια η Βουλή των Ελλήνων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος της Βουλής κ.
Απόστολος Κακλαμάνης έχει το λόγο.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αγαπητοί συνάδελφοι, σας ευχαριστώ όλους για τις πολύ ειλικρινείς και καλόπιστες τοποθετήσεις σας και τις καινούριες ιδέες, που ορισμένοι από εσάς εισφέρατε στη συζήτηση. 
Θα ήθελα σε γενικές γραμμές να πω το εξής: Ο Κανονισμός μας έχει
ασφαλώς προβλήματα. Θεωρώ, όμως, ότι τα προβλήματα δεν έχουν να κάνουν τόσο με εκείνες ή τις άλλες ρυθμίσεις του Κανονισμού και τις βελτιώσεις που θα πρέπει να κάνουμε, όσο με το πώς αντιλαμβανόμαστε ο καθένας το ρόλο του σε αυτή την Αίθουσα. Και αυτό έχει να κάνει με πάρα πολλούς παράγοντες -καθένας αποτελεί και μία ξεχωριστή προσωπικότητα- και κυρίως με το πώς εφαρμόζουμε αυτόν τον Κανονισμό.
Εγώ θέλω να σας παρακαλέσω όλους -κάνω μία έκκληση- όσο μπορούμε περισσότερο να σεβόμαστε τον Κανονισμό, ακόμα και όταν κρίνουμε ότι
κάπου ο Κανονισμός έχει προβλήματα, ότι κάτι πρέπει να αλλάξει σε αυτόν τον Κανονισμό.
Θέλω, επίσης, να σας παρακαλέσω πάρα πολύ, να διευκολύνουμε όλοι το Προεδρείο. Το Προεδρείο δεν είναι αλάθητο. Ασφαλώς θα κάνει λάθη. Και πρέπει να φροντίζει να κάνει όσο το δυνατόν λιγότερα λάθη. Αν όμως βοηθούμε το Προεδρείο και αν με καλή πίστη -που την έχουμε- όλοι πάντοτε είμεθα περισσότερο ψύχραιμοι και αντικειμενικοί με αυτό, νομίζω ότι μπορεί να είναι και αυτό πιο αποτελεσματικό. Αυτό θα είναι προς όφελος της λειτουργίας του Κοινοβουλίου και θα διευκολύνει όλους μας το έργο μας.
'Ερχομαι στις συγκεκριμένες παρατηρήσεις που έχουν διατυπωθεί. Πρώτα-πρώτα σε ό,τι αφορά στην πρώτη τροποποίηση που αφορά τη διαγραφή
της φράσεως με την οποία μπορούσε ο Πρωθυπουργός ή οι Υπουργοί να έχουν έναν Υπουργό για να απαντά για λογαριασμό τους. Η διάταξη αυτή πρέπει να φύγει και όλοι συμφωνήσατε να φύγει.
'Οπως σας είπα, ετέθη το πρώτον το 1987, όταν για πρώτη φορά και μόνο για την Παρασκευή καθορίστηκε η συζήτηση επικαίρων ερωτήσεων. Θεωρήθηκε τότε ότι θα έπρεπε να έρχεται ο πρώτος τη τάξει Υπουργός, ο τότε Υπουργός Προεδρίας, ο οποίος να απαντά σε όλες τις ερωτήσεις για όλους τους Υπουργούς.
Νομίζω ότι αυτό έγινε μια-δυο φορές. Δεν μπορούσε να περπατήσει. 
Νομίζω ότι δεν ήταν και λειτουργικό και ουσιαστικά ατόνησε. Αργότερα, επί της προεδρίας μου, νομίζω για μία ερώτηση στον Υπουργό Δημόσιας Τάξης, επρόκειτο να έλθει να απαντήσει ο Υπουργός Προεδρίας ή να έλθει ο αρμόδιος, ο οποίος έλειπε εκτός Αθηνών ή να απαντήσει ο Πρωθυπουργός, τέλος πάντων, στην ερώτηση αυτή.
Νομίζω ότι -το περιορίζουμε στον Πρωθυπουργό, όχι στους Υπουργούς- οι Υπουργοί μια φορά την εβδομάδα μπορούν οπωσδήποτε να έλθουν και εφόσον, όπως ο Κανονισμός λέει, είναι δεύτερη φορά, μπορούν να εξουσιοδοτήσουν κάποιον Υπουργό. Οι περισσότεροι έχουν Υφυπουργό. Είναι και ορισμένοι, οι οποίοι δεν έχουν. Μπορεί, αν τους καλούμε δεύτερη φορά την εβδομάδα, να
πουν σε ένα συνάδελφό τους να έλθει να απαντήσει και τελειώνει εκεί το ζήτημα.
Σε ό,τι αφορά τον Πρωθυπουργό, θέλω να πω πρώτα-πρώτα για λόγους
καθαρά ιστορικούς ότι η πρότασή μου να καταργηθεί η διάταξη -που προέβλεπε τότε και όριζε και στον Κανονισμό ως ώρα του Πρωθυπουργού, ενώ τώρα δεν είναι ώρα του Πρωθυπουργού, την Τετάρτη- οφείλεται στο ότι πράγματι ο τότε Πρωθυπουργός, ο Ανδρέας Παπανδρέου, όταν του έστειλα τις πρώτες ερωτήσεις που είχαν κατατεθεί, με πήρε και με ρώτησε:
"'Εχεις τη γνώμη, αγαπητέ Απόστολε, ότι ο Πρωθυπουργός μπορεί να έρχεται να απαντά για το αν -Αρχηγός κόμματος τον ρώτησε, ήταν η πρώτη συνεδρίαση μάλιστα- θα πρέπει να περιοριστεί στο 35% ο φόρος των ομορρύθμων εταιρειών" -κάποια διάταξη υπήρχε στη φορολογική νομοθεσία- "ή αν θα πρέπει να διατηρηθεί το μέτρο, που προέβλεπε κάποια διάταξη για την αναστολή λειτουργίας καταστημάτων, επιτηδευμάτων κλπ;", γιατί κάποιο πρόβλημα είχε δημιουργηθεί πάνω στον 'Εβρο. 'Εχω εδώ τις ερωτήσεις, οι οποίες είχαν κατατεθεί. Το επαναλαμβάνω, ήταν η πρώτη εφαρμογή της διάταξης.
Η Βουλή στηρίζεται σε όλους -και στους τριακόσιους. 'Ομως κάθε πλευρά έχει τον Πρόεδρό της, έχει κάποια βασικά της στελέχη και ο Πρόεδρος πρέπει να φροντίζει να κρατάει κάποιες ισορροπίες εδώ, για να μπορεί να λειτουργεί το Σώμα. Δεν θέλησα τότε να δημοσιοποιήσω και τις ερωτήσεις και τους λόγους και τα αντικείμενα που είχαν. 'Ηταν πολύ φτωχή η ανταπόκριση.
Πρέπει να σας πω και κάτι άλλο, ότι για λόγους τους οποίους δεν θα κρίνω εγώ τώρα, η ώρα του Πρωθυπουργού -ουσιαστικά για τη μη συμμετοχή του τότε Αρχηγού της Αξιωματικής Αντιπολιτεύσεως και μετέπειτα Πρωθυπουργού, αλλά μόνο των δύο Αρχηγών των άλλων δύο κομμάτων- είχε ουσιαστικά περιοριστεί σε μία συζήτηση, η οποία τον μεν τότε Πρωθυπουργό τον τιμούσε. Ερχόταν και απαντούσε στους δυο Αρχηγούς των μικρότερων κομμάτων.
Αλλά σχετικά με το αν ο διάλογος δεν θα υπήρχε με την Αξιωματική Αντιπολίτευση -και εγώ δεν θέλω να επιμερίσω ευθύνες, δεν είναι αυτή η δουλειά μου- και σχετικά με το αν γίνεται διάλογος μεταξύ του Πρωθυπουργού και των Αρχηγών των μικρότερων κομμάτων για μία ώρα κατά τη διαδικασία, μάλλον ο θεσμός δεν ωφελήθηκε, όσο και αν φαίνεται σε ορισμένους από σας, που χαμογελάτε, ότι αυτό είναι περίεργο και θα μπορούσε να διορθωθεί αλλιώς.
Εγώ έκρινα τότε ότι θα έπρεπε αυτή η ώρα να φύγει και να κάνουμε μία ώρα, στην οποία θα συμμετείχαν επιτέλους με ερωτήσεις τους, επίκαιρες ερωτήσεις, στους Υπουργούς όλοι οι Βουλευτές, όπως και στον Πρωθυπουργό. 
Βέβαια αυτό πράγματι αργότερα, μια τέτοια τροποποίηση δεν
διευκολύνθηκε και από κοινωνικούς λόγους στους οποίους αναφερθήκατε. 'Οταν ήλθε, εν πάση περιπτώσει, υπήρξε η δυνατότητα μετά το σχηματισμό της νέας κυβέρνησης του 1996 και πριν πάμε στις εκλογές του φθινοπώρου, εισηγήθηκα αυτές τις τροποποιήσεις. 'Ετσι έχει η ιστορία του πράγματος. 
Τώρα, πώς έχει αξιοποιηθεί αυτός ο θεσμός; Πρέπει να σας πω ότι είναι
πάρα πολύ αρνητικό για το Κοινοβούλιο. Βέβαια, πολλές φορές στην αντιπαράθεσή μας εδώ πέρα πάντοτε ή κατά κανόνα με ευπρέπεια -εν πάση περιπτώσει, είναι ελάχιστες οι στιγμές εκείνες που κάποιος χάνει την ψυχραιμία του- όντως γίνεται μία τριβή γύρω απ' αυτό το θέμα, το αν ήρθε ο Πρωθυπουργός ή δεν ήρθε. Ο Πρωθυπουργός σήμερα, ας πούμε, είναι στη Γαλλία. Αν δεν έρθει την Τρίτη το βράδυ και δεν έρθει την άλλη μέρα εδώ ή σε όλα τα άλλα καθήκοντά του, γίνεται όλος αυτός ο θόρυβος, ο οποίος αδικούσε και το θεσμό και τον ίδιο τον Πρωθυπουργό.
Εγώ σας λέγω πολύ απλά για να φύγουμε απ' αυτό το θέμα, ότι ο Πρωθυπουργός σε σύνολο τριακοσίων πενήντα μιας ερωτήσεων που είχαν κατατεθεί γι' αυτόν απήντησε σε εκατόν είκοσι ερωτήσεις. Και πρέπει να σας πω και τούτο: 'Οτι σε σύγκριση με τους Υπουργούς, όλους τους Υπουργούς, οι εμφανίσεις του Πρωθυπουργού στη Βουλή και οι απαντήσεις στις ερωτήσεις είναι υπερδιπλάσιες.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αυτό δεν τιμά τους Υπουργούς.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): 'Οχι, δεν είναι αυτό. Ο λόγος είναι ότι στον Πρωθυπουργό απευθύνονται τουλάχιστον δύο με τρεις ερωτήσεις κάθε Τετάρτη, ενώ δεν απευθύνονται κάθε βδομάδα σε όλους τους Υπουργούς. Δεν είναι ότι δεν έρχονται οι Υπουργοί. Βέβαια υπήρξαν και υπάρχουν ακόμη ένας-δύο συνάδελφοι στην Κυβέρνηση, Υπουργοί, οι οποίοι,
είτε διότι νομίζουν ότι ο φόρτος των υποχρεώσεών τους είναι τόσο μεγάλος είτε διότι εκχωρώντας ορισμένες αρμοδιότητες σε Υφυπουργούς έχουν εκχωρήσει και το αντίστοιχο κοινοβουλευτικό έργο -είναι γεγονός αυτό ότι στις κοινές αποφάσεις Πρωθυπουργού και Υπουργού κατά κανόνα εκχωρείται και το κοινοβουλευτικό έργο, πέραν του ενός μέρους του νομοθετικού έργου-όμως και αυτό νομίζω ότι έχει βελτιωθεί ακόμη και με προσωπική επικοινωνία με όλους. Εγώ πιστεύω ότι στη νέα Σύνοδο και στη νέα περίοδο της Βουλής θα έχουμε ακόμη καλύτερα αποτελέσματα από ένα θεσμό ο οποίος, όπως όλοι συμφωνείτε, έχει αποδώσει.
Τι γίνεται όμως με το θεσμό των επερωτήσεων; Εκεί υπάρχει πρόβλημα,
κύριοι συνάδελφοι, και εγώ θέλω να πω το εξής. Το είπατε το 1987, κύριε 
Πρόεδρε. Πρέπει η Κυβέρνηση να νομοθετεί και η Αντιπολίτευση να ελέγχει. Ούτε η Κυβέρνηση πρέπει να παρεμποδίζει τον έλεγχο της Αντιπολιτεύσεως ούτε η Αντιπολίτευση το νομοθετικό έργο της Κυβέρνησης. Εδώ υπάρχει στρέβλωση. Την πρωτοβουλία για τη νομοθεσία την έχει η Κυβέρνηση. Την πρωτοβουλία για τον έλεγχο την έχει η Αντιπολίτευση.
'Ερχομαι στο σημείο που λέτε -έφυγε ο κ. Ψαχαρόπουλος- ότι δεν έχετε εγκαίρως την ημερήσια διάταξη. Ξέρετε ότι μέχρι και την Παρασκευή, μέχρι και την τελευταία στιγμή -πολλές φορές σας κοινοποιώ λειψή ημερήσια διάταξη, μόνο για τη Δευτέρα, όχι για την Παρασκευή της επομένης εβδομάδος- καμιά φορά έχω μια επερώτηση ή πρέπει να επιλέξω μεταξύ δύο ή το πολύ τριών-τεσσάρων επερωτήσεων.
Και φυσικά γνωρίζετε όλοι και όσοι έχετε ασκήσει καθήκοντα
Υπουργού, αν ο έλεγχος που θέλουμε να κάνουμε πρέπει να είναι σοβαρός και υπεύθυνος, ότι θα είναι ανεύθυνος ο Υπουργός. Θα τον πάρω εγώ την Παρασκευή να του πω "έλα τη Δευτέρα να συζητήσεις επερώτηση" και θα μου πει "ναι, έρχομαι αμέσως"; Πρέπει να συμφωνούμε σε κάποια πράγματα, που έχουν τη λογική τους. Αλλά να σας πω εγώ το μυστικό; Το να κάτσεις να διαβάσεις τον Τύπο και να κάνεις μια επίκαιρη ερώτηση, την οποία θα
δώσεις στις εφημερίδες, είναι πάρα πολύ εύκολο.
Να ετοιμάσεις ένα φάκελο και το κάθε κόμμα να συγκροτήσει μία αντίστοιχη ομάδα -διότι επερώτηση σημαίνει ότι μία συνεδρίαση θα αφιερωθεί σ' αυτό- φαίνεται ότι αυτό είναι δύσκολο και για τα κόμματα και για μας τους ίδιους. Και θα πρέπει κάποτε να βάλουμε τον δάκτυλον επί τον τύπον των ήλων.
Κύριοι συνάδελφοι, εγώ προσπαθώ όσο μπορώ να ανταποκριθώ στα καθήκοντά μου και ασφαλώς σε πάρα πολλά πράγματα πρέπει ακόμα να βελτιωθώ. Αλλά ο Κανονισμός λέει κάποια πράγματα και αν επρόκειτο ο Πρόεδρος να τα τηρεί αυτά απολύτως, εδώ θα είχαμε μύρια όσα προβλήματα. Τις επερωτήσεις τις προσδιορίζει ο Πρόεδρος της Βουλής. Δεν είναι υποχρεωμένος ο Πρόεδρος της Βουλής να κάθεται να διαπραγματεύεται με τα κόμματα αν και ποια επερώτηση θα καταθέσουν και να λέει "σας παρακαλώ, καταθέστε επερώτηση, διότι η συνεδρίαση πρέπει να έχει επερώτηση". Αν επρόκειτο να τα τηρήσω αυτά και να πω "έχει επερώτηση το Κομμουνιστικό Κόμμα", κάθε εβδομάδα θα συζητείται η επερώτηση του Κομμουνιστικού Κόμματος, θα φωνάζετε τα άλλα κόμματα γιατί δεν ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα εφρόντιζαν να καταθέσουν.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Δεν το ξέρω, κύριε Πρόεδρε, αν δεν θα παρερμηνεύετο αυτή η πρωτοβουλία του Προέδρου.
'Ενα άλλο θέμα τώρα, μια και η συζήτηση πήγε και σε άλλα ζητήματα,
είναι οι αντιπροσωπίες μας στο εξωτερικό. Ξέρετε ιδιαίτερα τα τελευταία χρόνια πόση σημασία αποδίδουμε όλοι στην παρουσία της χώρας μας στο εξωτερικό. Αυτό που λέμε "κοινοβουλευτική διπλωματία" είναι ένας τίτλος τιμής για τις συνθέσεις μας των τελευταίων περιόδων. Τις αντιπροσωπίες τις συγκροτεί ο Πρόεδρος της Βουλής.
Και θέλω από αυτό το Βήμα εδώ να πω και να προειδοποιήσω ότι αν θα
συνεχίσουν τα κόμματα να ορίζουν εκπροσώπους, είτε σε διεθνείς οργανισμούς είτε σε διάφορες αποστολές που γίνονται με οποιαδήποτε άλλα κριτήρια, πέραν εκείνων που θα εξυπηρετούν την αποστολή (γλωσσομάθεια, εμπειρία, ικανότητα ανάπτυξης δημοσίων σχέσεων) θα αγνοήσω κάποιες προτάσεις. Εγώ δεν δέχομαι να πηγαίνει αντιπροσωπία της Βουλής σ' ένα διεθνή οργανισμό και να κάθεται στη γωνία και να συζητούν μεταξύ τους και να μην μπορούν να προσεγγίσουν κάποιους ξένους ή να πηγαίνουν και να μην έχω μία έκθεσή τους, τι είπε ο καθένας, με ποιους συναντήθηκε, ποιους
προσέγγισε, τι εντυπώσεις απεκόμισε. Αυτό, όπως ξέρετε, οφείλεται στο γεγονός -και αυτό δεν ισχύει για το σήμερα, είναι διαχρονικό- ότι ή κάποιος δεν είναι στην Κυβέρνηση, εντάξει ας πάει κάπου σε μία αντιπροσωπία, ή κάποιος γκρινιάζει μέσα στο κόμμα, εντάξει ας τον στείλουμε να πάει κάπου.
Λοιπόν, αυτά είναι πράγματα τα οποία πρέπει να τα δούμε με υπευθυνότητα. Εγώ θα υποχρεωθώ ίσως σε κάποια τέτοια ζητήματα -και αυτό θα είναι άσχημο και για τις σχέσεις μου με τα κόμματα, εννοώ τις λειτουργικές μας σχέσεις- να αγνοήσω κάποιες προτάσεις...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ορθώς το λέτε, αλλά δεν νομίζω ότι μπορείτε να παρεμβείτε.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Το λέει ο Κανονισμός ότι αυτά τα συγκροτεί ο Πρόεδρος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πρέπει να αλλάξει ο Κανονισμός.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Ο Πρόεδρος πρέπει -αυτό είναι μία λογική αρχή- να συνεννοείται με τα κόμματα. Δεν μπορεί να μπαίνει μέσα στα κόμματα και να λέει ότι εγώ θα ορίσω εκείνους, αλλά αν τα κόμματα δεν κάνουν αυτό που πρέπει, τι πρέπει να κάνει ο Πρόεδρος της Βουλής;
Τώρα, κύριοι συνάδελφοι, για τα ζητήματα που θέσατε εγώ σας λέγω ότι ο Πρωθυπουργός ασφαλώς θα κριθεί, εάν δεν έρθει να απαντήσει σε μία επίκαιρη ερώτηση για ένα σοβαρό θέμα. Εάν όμως η επίκαιρη ερώτηση αφορά τη δημοπράτηση και αποπεράτωση της οδού Αρχαίας Ολυμπίας-Λαγκάδια, όπως βλέπω μία επίκαιρη ερώτηση στον Πρωθυπουργό, νομίζω ότι καλώς θα πει στον Υπουργό Δημοσίων 'Εργων "πήγαινε σε παρακαλώ", ή αν είναι νομαρχιακό έργο, να πει στον Υπουργό Εσωτερικών "ας πάρετε κάτω στη νομαρχία να δείτε πού βρίσκεται αυτό το έργο, να απαντήσετε στον κύριο συνάδελφο". Το ίδιο αν άλλη επίκαιρη αφορά την κατάσταση της μονάδας της ΔΕΗ στο Αλιβέρι ή την αποκατάσταση του εσωτερικού και εξωτερικού χώρου του Δημοτικού Θεάτρου Πειραιά κ.ο.κ.
Σας είπα για τριακόσιες πενήντα ερωτήσεις από τις οποίες απάντησε ο Πρωθυπουργός τις εκατόν είκοσι. Καλύτερα να μη σας αναφέρω το περιεχόμενο όλων των ερωτήσεων. Επομένως ας μην είμαστε τόσο καχύποπτοι. Ας δούμε πώς θα κάνει χρήση ο Πρωθυπουργός. Αντί, δηλαδή, μία τέτοια ερώτηση να πηγαίνει στο καλάθι των αχρήστων, ας έρθει να την απαντήσει ο αρμόδιος Υπουργός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε;
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Ναι, κύριε Πρόεδρε. ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν γίνεται και σήμερα το ίδιο; Εγώ υπέβαλα
ερώτηση στον κύριο Πρωθυπουργό για τα φάρμακα, για το γενικότερο πρόβλημα και έστειλε τον Υφυπουργό της Γεωργίας και απήντησε.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Δεν την απευθύνατε στον
Πρωθυπουργό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Την απηύθυνα στον Πρωθυπουργό.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Να σας πω. Προφανώς εκείνες τις μέρες υπήρχαν από το κόμμα, στο οποίο είστε και επίτιμος Πρόεδρος, ερωτήσεις που τις απήντησε ο Πρωθυπουργός.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θέλω να πω ότι απήντησε Υφυπουργός.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Ναι, διότι ο Πρωθυπουργός απήντησε σε άλλες επίκαιρες ερωτήσεις, που επίσης είχε θέσει το κόμμα σας.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είπα όχι γι αυτό.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Εγώ δεν θέλω να αδικείται με οποιονδήποτε τρόπο ο οποιοσδήποτε σε αυτήν την Αίθουσα, ούτε ο Πρωθυπουργός, ο οποίος έδειξε προθυμία...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Πρωθυπουργός πρέπει να επιλέγει.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): ...Και διεπιστώθη ότι
θέλει να συμμετέχει, στο μέτρο του δυνατού στις συζητήσεις του Σώματος. Χθες κάπου διάβασα -και είναι απαράδεκτο αυτό- ότι η δική μου έκρηξη μπορεί να αφορούσε εμμέσως την αποχώρηση του κ. Καραμανλή. Ενώ όσοι ήσασταν εδώ παρόντες, δεν διαπιστώσατε κάτι τέτοιο. Η έκρηξή μου -το λέω έτσι διότι υπήρξε αυτή η υπερβολή- οφείλετο στο ότι κατά σύστημα -από την έδρα δικαιούμαι να πω πότε είναι τυχαίο και πότε είναι συστηματικό- όταν αρχίσει να απαντά είτε ο Πρωθυπουργός είτε Υπουργός, όχι μόνο στον Πρόεδρο της Νέας Δημοκρατίας, σε αγορητή της Νέας Δημοκρατίας γίνεται αυτό το θέαμα, το οποίο δεν μας τιμά. Είναι πολύ χτυπητό, εκεί που
υπάρχει άκρα ησυχία σε ολόκληρη την Αίθουσα μόλις αρχίσει ο αντίλογος να γίνεται αυτό το θέαμα. Είναι απαράδεκτο.
ΠΡΟΚΟΠΗΣ ΠΑΥΛΟΠΟΥΛΟΣ: Δεν είναι κατά σύστημα.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κύριε Παυλόπουλε, με συγχωρείτε, έχω την άποψή μου. Εγώ δεν θέλω να στενοχωρώ συναδέλφους, αλλά θα μπορούσα να σας έλεγα ότι είναι και συγκεκριμένοι οι συνάδελφοι που δεν έχουν τόση ψυχραιμία, ώστε να αντιληφθούν ότι εδώ είναι για να ακούν και να μιλούν, όχι για να θορυβούν. Αυτό πρέπει να το καταλάβουμε μια και καλή. Και είναι λάθος, όπως πολύ σωστά είπατε κι εσείς, να επιχειρεί κανείς να δοξαστεί μέσω του θορύβου και των εντυπώσεων. Είναι λάθος αυτό. Θα γίνει μία, δύο φορές.
Και θέλω να σας πω επίσης ότι και αυτό το θέαμα εδώ στα σκαλοπάτια της εισόδου της Βουλής, δεν τιμά τη Βουλή. 'Εκαναν λάθος οι συνάδελφοι που είτε συνεννοούμενοι, είτε τυχαίως, βγάζουν λόγο στα κανάλια. Οι ομιλίες, οι θέσεις, οι απόψεις διατυπώνονται απ' αυτό το Βήμα. Διατυπώνονται στα πλαίσια της λειτουργίας αυτού του Σώματος και έχουν τον αντίλογό τους. Και αλίμονο, είπατε ότι και Τετάρτη να το βάλουμε πρωί δεν μας λαμβάνουν τα Μέσα Μαζικής Ενημέρωσης. Δεν μας λαμβάνουν, γιατί αντί να έρχονται εκείνα εδώ, πάμε εμείς εκεί. Αντί να έρχονται εδώ οι εκδότες, εδώ οι διευθυντές, εδώ οι δημοσιογράφοι, πάμε εμείς στα γραφεία των εκδοτών, των διευθυντών, των δημοσιογράφων. Αυτό είναι το πρόβλημα. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Μου επιτρέπετε, κύριε Πρόεδρε, γιατί υπάρχει
προηγούμενο σε αυτό που λέτε.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αφήστε, κύριε Κεφαλογιάννη. Εγώ θέλω να λέω αυτό που πιστεύω και βεβαίως δεν έχω πάντοτε δίκιο...
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συνηγορώντας μαζί σας...
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Υποθέτω ότι συμφωνείτε ή διαφωνείτε;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμφωνώ.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Αφού συμφωνείτε, αφήστε με να συνεχίσω. Αυτά που λέγω, τα λέγω γιατί τα πιστεύω. Μπορεί να κάνω λάθος. 'Ομως τα πιστεύω. Ο πολιτικός κόσμος αν θέλει να γίνει σεβαστός, πρέπει να σεβαστεί πρώτα εκείνος τον εαυτό του. Εάν ο πολιτικός κόσμος δεν σέβεται τον εαυτό του και αυτό θα προκύψει από τον αλληλοσεβασμό που υπάρχει ανάμεσα στις πολιτικές δυνάμεις και στα πρόσωπα που τις συγκροτούν, μην αναμένουμε ότι ο σεβασμός αυτός θα έρθει ως δώρο από ψηλά, από παράπλευρα, ακόμα και από το λαό, ο οποίος αυτή τη στιγμή εμάς έχει ως εκπροσώπους του, σε μας έχει δώσει την εντολή να υπερασπιστούμε τα συμφέροντά του και να τον εκπροσωπούμε εδώ.
Ως προς το θέμα της πρωινής συνεδρίασης, θα ήθελα να σας πω ότι η Διάσκεψη των Προέδρων, μπορεί και πολλές φορές έχουμε μεταφέρει μια πρωινή συνεδρίαση σε απόγευμα. Το έχουμε κάνει. Ας το δούμε πώς θα περπατήσει, διότι όλοι δεν προσέξατε κάτι που υπάρχει στην πρότασή μου. Η συνεδρίαση από τις 10.00' το πρωι πάει στις 10.30'. Αλλά όπως σήμερα αρχίσαμε ακριβώς στις 10.05', θα αρχίζει ακριβώς στις 10.30'. Θα έχουμε δηλαδή μισή ώρα αργότερα. 'Ετσι θα μπορεί και κάποιος που θέλει να επισκεφθεί ένα Υπουργείο, να το πραγματοποιήσει ή κάποιος που θα έχει κάποια άλλη δουλειά, να πάει.
Επειδή η συνάδελφος Αντιπρόεδρος κ. Μπενάκη είπε και για τους
Βουλευτές του Λεκανοπεδίου, στους οποίους ανήκω και εγώ και ξέρω όλα τα προβλήματα τα οποία έχουν. Πρέπει όμως να σας πω ότι αναγνωρίζουμε πως τα απογεύματα και οι συνάδελφοι του Λεκανοπεδίου και οι συνάδελφοι των περιφερειών έχουν πάρα πολλές επιδόσεις, συναντήσεις, υποχρεώσεις, στις οποίες για να ανταποκριθούν αδειάζει η Αίθουσα. Και εγώ έχω προσέξει ότι όταν υπάρχει και ψηφοφορία και η Νέα Δημοκρατία και το ΠΑΣΟΚ, που έχουν τον κύριο λόγο σ'αυτές τις ψηφοφορίες, κυνηγούν τους Βουλευτές και άλλον θα βρουν στο πανεπιστήμιο σε μια εκδήλωση που γίνεται εκεί, άλλον θα βρουν στην ένωση των Αρκάδων της Δάφνης, άλλον στο σύλλογο των Λευκαδίων της Ηλιούπολης κλπ. Και έτσι πρέπει να είναι. Πρέπει να επικοινωνούμε με τον κόσμο. Πρέπει να έχουμε επαφή με τον κόσμο.
Και επειδή ο κ. Ιωαννίδης είπε το τι η Ελλαδα χαρακτηριστικά έχει,
καλό είναι σιγά-σιγά να προσαρμοστούμε και σε κάποια άλλα πράγματα. Το να κοιμόμαστε στη 1.00' ή στις 2.00' η ώρα το πρωι, κάπου θα μας ρίξει και έξω. Και κάποιες άλλες συνήθειες που έχουμε, να τις κόψουμε. 'Εχω μάλιστα υπόψη μου να σας στείλω και ένα ερωτηματολόγιο για να μου πείτε τη γνώμη
μας, για την απαγόρευση όχι μόνο στην Αίθουσα και στις επιτροπές, αλλά γενικώς στο κτίριο, του καπνίσματος. Θα μου πείτε τη γνώμη σας και ανάλογα θα αποφασίσουμε.
(Θόρυβος απ'όλες τις πτέρυγες στην Αίθουσα)
Επομένως και το λέω κυρίως για τους συναδέλφους των δυο κομμάτων που έθεσαν το θέμα, για λειτουργικούς λόγους και όχι για λόγους ηθών και εθίμων...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για την αναβάθμιση του ρόλου του Βουλευτού
να μας πείτε.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): ...νομίζω, ας το
προχωρήσουμε και βλέπουμε.
Είναι βέβαιο μέχρι τώρα ότι οι συνεδριάσεις μας μετά τις 18.30' και 19.30' το πολύ, δεν έχουν νόημα παρά για μας εδώ μέσα που συζητούμε, αφού η λειτουργία των μέσων έχει οδηγήσει σ'αυτήν την κατάσταση.
Σε ό,τι αφορά τον έλεγχο από τη Διάσκεψη των Προέδρων, για το ποιες επίκαιρες ερωτήσεις έρχονται με τη διαδικασία αυτή και ποιες πηγαίνουν με την κανονική διαδικασία, γιατί μια επίκαιρη ερώτηση που δεν θα συζητηθεί, δεν σημαίνει ότι πάει στο καλάθι των αχρήστων. Θα πάει κανονικά ως ερώτηση στον αρμόδιο Υπουργό.
Εδώ πρέπει να πω και απ'αυτήν τη θέση, ότι με τίποτα δεν μπορεί να εννοηθεί ο τόνος, η ένταση μιας επίκαιρης ερώτησης από το περιεχόμενό της. Δηλαδή αν είναι κάτι που μπορεί να μπαίνει στα δύο λεπτά ως επίκαιρη ερώτηση, αλλά αφορά ένα χονδρό, μεγάλο θέμα, το οποίο είναι άμεσης επικαιρότητας, εκεί φυσικά δεν μπορεί η Διάσκεψη να κόψει μια τέτοια ερώτηση από τη διαδικασία αυτή.
'Οπως επίσης και ένα χρόνιο ζήτημα, αν παρουσιάζει μια όξυνση, μια επικαιρότητα, ασφαλώς μπορεί να έρθει ως επίκαιρη ερώτηση. Αλλά για το άλλο ζήτημα, όπως είπε ο κ. Παυλόπουλος νομίζω, ότι ο Υπουργός Παιδείας, ή ο Υπουργός Υγείας ή κάποιοι άλλοι Υφυπουργοί έρχονται σχεδόν κάθε μέρα ή, εν πάση περιπτώσει, τακτικότατα και συνήθως ερωτώνται για το ίδιο θέμα, το οποίο ρωτήθηκαν την προηγούμενη εβδομάδα από έναν ή δύο Βουλευτές και ερωτώνται και την επόμενη εβδομάδα και τη μεθεπόμενη εβδομάδα, αυτό πιστεύω ότι δεν είναι σωστό.
Μπορεί η ερώτηση να δοθεί ως κανονική ερώτηση, να δοθεί στον Τύπο,
ώστε το ενδιαφέρον κάθε κόμματος και κάθε Βουλευτή να εκδηλωθεί, αλλά δεν πρέπει να στερηθεί η Βουλή και ο έλεγχος από ένα θέμα που είναι επίκαιρο και το οποίο εκ των πραγμάτων πάει πιο πίσω στη λογική, "αφού ο συνάδελφός μου της ίδιας περιφέρειας κατέθεσε την ερώτηση αυτή, πρέπει εγώ να πείσω τον κ. Σιούφα ή τον κ. Παυλόπουλο ή δεν ξέρω ποιος ασχολείται με αυτά στο κόμμα σας ότι πρέπει και εγώ να καταθέσω την επίκαιρη ερώτησή μου, διότι στην περιφέρεια θα λένε ότι μόνο εκείνος ενδιαφέρεται γι'αυτό". 'Η από το ΠΑΣΟΚ θα πουν "θα καταθέσω και εγώ επίκαιρη ερώτηση", διότι κατέθεσε ο άλλος την προηγούμενη εβδομάδα". 
Ελπίζω ότι αυτά που λέω, ιδιαίτερα για το Κομμουνιστικό Κόμμα,
απαντούν σε ανησυχίες τις οποίες μπορεί να έχει.
'Οσον αφορά το χρόνο των ομιλητών, νομίζω ότι όλοι πιστεύουμε πως πρέπει να μειωθεί. Δεν πέσαμε έξω όσες φορές περιορίσαμε το χρόνο. Θυμάμαι ότι μιλούσαμε είκοσι λεπτά επί της αρχής και μια ώρα είχε ο Υπουργός. Τώρα μιλάει μισή ώρα ο Υπουργός και κάπου βλέπουμε να επαναλαμβάνεται, διότι έχουμε και μια συνήθεια, είναι μια επαγγελματική πια διαστροφή, ιδιαίτερα των παλιών κοινοβουλευτικών, όσο βλέπει κανείς ότι έχει χρόνο, δεν σταματάει. Λέει "κάτι θα έχω ξεχάσει, κάτι πρέπει να τονίσω περισσότερο".
Εγώ είμαι υπέρ του περιορισμού του χρόνου των ομιλητών, διότι αυτός είναι ο μόνος τρόπος να έχουμε ουσιαστικές και αποδοτικότερες συζητήσεις. 
Σε ό,τι αφορά την αναλογία μεταξύ των δύο μεγάλων κομμάτων και των
δύο μικροτέρων στις επίκαιρες ερωτήσεις, το θέμα είναι υπαρκτό και είναι σοβαρό. Εγώ αντιλαμβάνομαι αυτό που είπε ο κ. Σιούφας. Μην ξεχνάτε ότι ο δεύτερος κύκλος των ερωτήσεων είναι για την περίπτωση που ματαιώνεται η συζήτηση μιας ερώτησης του πρώτου κύκλου. Συνεχίζουμε και συζητάμε το δεύτερο κύκλο, διότι μας ειδοποιούν ότι ένας ή δύο Υπουργοί ή Βουλευτές δεν θα έλθουν στις ερωτήσεις του πρώτου κύκλου και λέμε από το να το κόψουμε στη μέση στη μια ώρα, ας συζητηθούν όλες. Ο Κανονισμός μας λέει ότι συζητείται ο πρώτος κύκλος και ο δεύτερος κύκλος απλώς υποκαθιστά μια ερώτηση του πρώτου κύκλου, που μπορεί να μη συζητηθεί, ώστε να μην απώλυται το δικαίωμα των κομμάτων και των Βουλευτών.
Επίσης, κατά τον Κανονισμό, ο έλεγχος είναι μια ώρα και μπορεί να επεκταθεί μέχρι μιάμιση ώρα. Γι'αυτό την Τρίτη και την Τετάρτη, γίνεται νομοθετικό έργο, το νομοθετικό έργο της Κυβέρνησης από πλευράς εντυπώσεων και ενημέρωσης της κοινής γνώμης "πάει περίπατο".
Σας λέω εγώ ότι την Τετάρτη -αν συνεχίσουμε να συνεδριάζουμε απόγευμα και όχι πρωί- τελειώνουμε κατά τις 20.00' με τον Πρωθυπουργό και τους Υπουργούς και ίσως πιο αργά. Τότε τι νομοθετικό έργο κάνουμε; Νομίζω ότι πρέπει να βλέπουμε και τις δύο όψεις του νομίσματος.
Υπάρχει μια πολύ σωστή παρατήρηση του κ. Παυλόπουλου και του κ. Σκυλλάκου, που δεν αφορά τις προτάσεις μου. Εγώ παρακολουθώ το έργο της Επιτροπής για την Αναθεώρηση του Συντάγματος. Δεν θεωρώ πως ό,τι αποφασίζεται εκεί είναι οριστικό και τελειωμένο. Αυτό πρέπει να το συνειδητοποιήσουν τα μέλη της επιτροπής και έχω την αίσθηση ότι η επιτροπή προχωράει με άνεση χρόνου. Λείπει αυτήν τη στιγμή ο Πρόεδρος που είπε "μπορούμε να πάμε και μέχρι τον Ιούνιο". 'Οχι, δεν θα πάτε μέχρι τον Ιούνιο. Σε μια εβδομάδα πρέπει να τελειώσει το έργο της επιτροπής, γιατί η Ολομέλεια...
ΠΡΟΚΟΠΗΣ ΠΑΥΛΟΠΟΥΛΟΣ: 'Οχι ψηφοφορίες. Υπάρχουν και οι προτάσεις... ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): ' Οχι. Εγώ θέλω σε μια
εβδομάδα να μας έχετε δώσει και τις προτάσεις σας, ώστε από εκεί και πέρα οι συνάδελφοι να κάνουν το καθήκον τους. Υπάρχει δε και η επιστημονική κοινότητα. Δεν είσθε μόνο εσείς, ο κ. Βενιζέλος, η κ. Μπενάκη και άλλοι. Υπάρχει μια ολόκληρη επιστημονική κοινότητα. Η Αναθεώρηση του Συντάγματος αφορά ολόκληρη τη χώρα, το μέλλον της χώρας και πρέπει να υπάρξει δυνατότητα να πουν την άποψή τους και ο Τύπος και οι επιστημονικές ενώσεις. Επομένως πρέπει η Ολομέλεια να έχει το χρόνο και όχι να έχουμε ασφυκτικά χρονικά περιθώρια, διότι εγώ θα κάνω αυτό που κάναμε το 1975. Ο κ. Κεφαλογιάννης θυμάται. Συνεδριάσεις στην Ολομέλεια Σάββατο και Κυριακή για να τελειώσουμε το Σύνταγμα.
Μπορώ να πω δε ότι από πλευράς σημασίας των διατάξεων δεν είναι εκείνης της σημασίας ενός νέου ουσιαστικά Συντάγματος τότε, αλλά από πλευράς όγκου ύλης είναι τεράστια.
Θα πρέπει, λοιπόν, να μεθοδεύσουμε εδώ πέρα και εσείς να τελειώσετε γρήγορα και εγώ να δω πώς θα μεθοδεύσω τις συζητήσεις, διότι διαφορετικά εγώ δεν είμαι διατεθειμένος να φαλκιδεύσω δικαιώματα Βουλευτών, να μην έχει τη δυνατότητα η κοινή γνώμη να εκφραστεί και να πάμε όπως-όπως τις συζητήσεις. Η Ολομέλεια πρέπει να έχει το χρόνο. Και για να έχει το χρόνο θα πρέπει να τη διευκολύνει η επιτροπή, διότι έχουμε στη διάθεσή μας τρεις ημέρες την εβδομάδα. Οι δύο πρέπει να πάνε για νομοθετικό έργο και μία θα διατίθεται για το Σύνταγμα. 'Ετσι θα πρέπει να κάνουμε εμβόλιμες συνεδριάσεις για να τελειώσει η Ολομέλεια.
Θα παρακαλέσω λοιπόν και εσείς, κύριε Παυλόπουλε, και εσείς, κυρία Μπενάκη -δεν ξέρω ποιος άλλος είναι από την επιτροπή- να ακούσετε αυτά που λέω και να τα πείτε και στους άλλους συναδέλφους σας.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κάθε άλλο παρά άνεση χρόνου είχαμε στην
επιτροπή.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Δεν είχατε λοιπόν και
άνεση χρόνου.
Αν, λοιπόν, κριθεί ότι η επιτροπή δεν είχε άνεση χρόνου, αντιλαμβανόμεθα τι θα πουν οι τριακόσιοι Βουλευτές μετά εδώ. 'Οταν η πίτα είναι ορισμένη, πρέπει να μοιράζεται αναλογικά.
Αναφορικά τώρα με το θέμα που έθεσε ο κ. Ψαχαρόπουλος και άλλοι συνάδελφοι. Πρέπει να σας πω ότι στο διαδίκτυο μπαίνει η ημερήσια διάταξη. Πρέπει να πω επίσης ότι σκέφτομαι μια πρόταση του κ. Ψαχαρόπουλου, αλλά έρχομαι πάντοτε και στην άλλη άποψη. Τι χρήση θα κάνει ο καθένας μας αυτού του μέσου των διαφανειών; 'Ολα τα πράγματα μπορούμε να τα αξιοποιήσουμε εδώ πέρα. 'Ομως, το έχω πει και άλλες φορές, είμαστε εδώ τριακόσιοι διαφορετικοί άνθρωποι και ευτυχώς. Δεν είμεθα όλοι ισοπεδωμένοι. Είμαστε τριακόσιοι άνθρωποι. Ο καθένας κάνει χρήση.
Εάν όλοι δεν ενδυναμώνουμε την προσπάθεια -εγώ δεν λέγω να ενισχύσετε τις δικές μου "αυταρχικές" τάσεις, θέλω να μην έχω τέτοιες τάσεις και ελπίζω ότι δεν τις έχω και να παρεξηγούμαι ενδεχομένως- αλλά πρέπει να βοηθηθεί το Προεδρείο.
Σας λέγω εγώ ότι βάζουμε διαφάνειες και έρχεται ένας συνάδελφος που
έκανε τα σκίτσα του όπως εκείνος νόμισε και θέλει να τα δείξει. Τι κάνουμε, κύριε Ψαχαρόπουλε; Εάν ο Πρόεδρος πει όχι, θα υποστεί ό,τι
υπέστη κάποτε και ένας συνάδελφος που εδώ έκανε κάποιες άλλες εμφανίσεις. Και όταν τον παρατήρησε, βρήκε και τον μπελά του από πάνω.
Σας παρακαλώ πάρα πολύ να διευκολύνετε το Προεδρείο, διότι έχει
διάθεση πάντα να διευκολύνει. Και όταν σφάλει, εκείνο πρώτο ενοχλείται και στενοχωρείται για τα σφάλματά του.
ΑΝΝΑ ΜΠΕΝΑΚΗ-ΨΑΡΟΥΔΑ (Δ'Αντιπρόεδρος της Βουλής): Τώρα για την
ανάπτυξη των ερωτήσεων...
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Εκεί πράγματι, όταν ο συνάδελφος έχει δύο λεπτά στη διάθεσή του να αναπτύξει την ερώτηση και ξέρουμε καλά ότι εν γνώσει του σπαταλά ένα λεπτό και παραπάνω λέγοντας εισαγωγικά και περιγραφικά διάφορα άλλα και δεν μπαίνει στο θέμα και θέλει να συνεχίζει μετά, και του πούμε να διαβάσει την ερώτηση, σας λέγω εγώ ότι δεν θα περιορισθεί στην ανάγνωση της ερώτησης. Κάτι θα σκεφθεί εκείνη την ώρα και θα το τονίσει ενώ ο Πρόεδρος εν τω μεταξύ θα του λέει στοπ, αυτός θα λέγει, "μα, μια λέξη είπα". Εγώ τα ζω αυτά τα πράγματα. Και τα ζω είκοσι επτά χρόνια ως Βουλευτής-πράττοντας αυτά τα οποία τώρα εν πολλοίς επικρίνω, διότι διεπίστωσα ότι ήταν και λάθη δικά μου ως Βουλευτής- και επτά χρόνια ως Πρόεδρος της Βουλής.
Δεν νομίζω ότι θα μας βοηθήσει αυτό το πράγμα. Ας υφίσταται. Μόνο να φροντίζουμε όλοι στο Προεδρείο, οι έξι που είμεθα, να διαβάζουμε στον ίδιο τόνο με ίδιο ύφος, τον ίδιο τονισμό τις επίκαιρες ερωτήσεις των συναδέλφων.
Η επιτροπή του Κανονισμού, που είπε ο κ. Κεφαλογιάννης, είναι μόνιμη επιτροπή και δέχεται προτάσεις των συναδέλφων και επομένως δεν υπάρχει θέμα εκεί.
Ο κ. Σιούφας έβαλε ορισμένα ζητήματα. Πρέπει να πω ότι με πρόταση δική μου, από το Δεκέμβρη του 1997, υπάρχει στον Κανονισμό διάταξη για να συζητούμε όλες αυτές τις εκθέσεις. Επομένως, σε ό,τι φορά τον Κανονισμό μας, δεν υπάρχει πρόβλημα. 'Ενα πρόβλημα που υπάρχει και πρέπει να το προσέξετε στις επιτροπές, διότι δεν μπορεί το Προεδρείο να το παρακολουθήσει αυτό το θέμα, είναι αυτό, το ότι είτε ο Υπουργός βάζει μια διάταξη είτε οι από κάτω ζητούν να αποφαίνεται και η επιτροπή ή να στέλνεται και στη Βουλή. Και μπαίνουν διατάξεις, οι οποίες εμμέσως θίγουν αυτό το καθεστώς, της αυτονομίας του Σώματος, που μόνο με τον Κανονισμό που κατά το Σύνταγμα ρυθμίζει τα της λειτουργίας του και δεν πρέπει εμείς οι ίδιοι, που είμεθα επιφορτισμένοι, να προστατεύουμε την αυτονομία του Σώματος, είτε από δική μας πρωτοβουλία είτε διότι κάποιος γραφειοκράτης εισηγήθηκε στον Υπουργό κάτι, να το περνούμε εν συνεχεία σε νόμους, που είναι δύσκολο μετά και στην αποδελτίωσή του να δούμε τι πράγματι και πώς αξιολογείται κάθε πρόβλεψη, σχετικά με αρμοδιότητες της Βουλής ή οργάνων της.
Σε ό,τι αφορά τους Ολυμπιακούς Αγώνες, εγώ όταν είδα τον κ. Καραμανλή, όταν ήρθε στο γραφείο μου και συζητήσαμε, είπα ότι η Eπιτροπή Μορφωτικών Υποθέσεων είναι το κατάλληλο όργανο. Στη διαδικασία των προ
ημερησίας διατάξεως συζητήσεων ή με κάποια άλλη συζήτηση μπορεί να γίνει και εδώ, αλλά πρέπει να αξιοποιούμε την επιτροπή, η οποία τουλάχιστον όχι κάθε τέσσερις ή έξι μήνες που είπαμε τότε, αλλά νομίζω και κάθε δύο-τρεις μήνες μπορεί να καλεί τους αρμόδιους, όχι απλώς να μιλούν εδώ οι Αρχηγοί των κομμάτων για το θέμα των Ολυμπιακών Αγώνων, αλλά να καλούνται οι αρμόδιοι και να μπαίνουμε στην ουσία των ζητημάτων, στην Επιτροπή Μορφωτικών Υποθέσεων. Αυτή είναι η άποψή μου. Αν η Κυβέρνηση και τα κόμματα δεχθούν να γίνουν αυτές οι συζητήσεις εδώ στην Ολομέλεια, δεν θα έχω αντίρρηση. Θα κάνω εγώ αυτό που θα αποφασίσουν, αλλά η προσωπική μου άποψη είναι άλλη.
Για τους Πρωθυπουργούς και τους Προέδρους, τους Αρχηγούς κρατών,
είναι λάθος. Εγώ σας λέω τα αιτήματα που κατά καιρούς από ξένες πρεσβείες μέσω του Υπουργείου Εξωτερικών έρχονται, δεν είναι πάντοτε εκείνα που από τη στιγμή που θα πάρεις μια τέτοια απόφαση δεν θα κάνεις εξαιρέσεις. Συνήθως αυτό το ζητούν, το θέλουν και το αποδέχονται κοινοβούλια χωρών όχι εκείνου του επιπέδου που εμείς φιλοδοξούμε να βρίσκεται και η χώρα μας και το κοινοβούλιό μας. Επιτρέψτε μου, μελετώντας αυτό το θέμα, να σας το πω. Και εγώ όπου έχω πάει ως Πρόεδρος της Βουλής και κοινοβούλια σοβαρά, όπως της Αυστραλίας, με εδέχθησαν εκεί, αλλά κατά κανόνα κοινοβούλια των λεγομένων τριτοκοσμικών χωρών κλπ., κολακεύονται από τέτοιες εμφανίσεις. Αντίθετα, διατρέχουμε τον κίνδυνο να έρθει εδώ ο
Αρχηγός ενός κράτους και να είμεθα είκοσι άνθρωποι εδώ μέσα, για διαφόρους λόγους. 'Ολοι αυτοί που πάνε στον Πρόεδρο της Δημοκρατίας και τον Πρωθυπουργό, επισκέπτονται και τον Πρόεδρο της Βουλής, το Προεδρείο εκεί και οι επιτροπές οι αντίστοιχες των ομάδων φιλίας επικοινωνούμε και δεν έχουμε πρόβλημα.
Για τις τροπολογίες σε ό,τι αφορά την έκθεση δαπάνης, εδώ υπάρχει μια σύγχυση. Το Σύνταγμα μας απαγορεύει, εκτός αν ο Υπουργός θέλει να συζητήσουμε τροπολογία που συνεπάγεται δαπάνη. Το αν συνεπάγεται δαπάνη ή όχι, προκύπτει και εξ' απλής αναγνώσεως μιας τροπολογίας.
Βέβαια θα ήθελα -και το ζητώ πάντοτε από την Κυβέρνηση και τον αρμόδιο Υφυπουργό- να στέλνουν τις εκθέσεις αυτές, αλλά δεν πρόκειται ιδιαίτερα να προσθέσει τίποτα. Αυτό που θα προσέθετε θα ήταν μια μεγαλύτερη από πλευράς Κυβερνήσεως προσέγγιση της πραγματικότητας σε ό,τι αφορά στην ανάγκη που αισθάνονται οι Βουλευτές να συμμετέχουν περισσότερο όχι μόνο με απλές σκέψεις στο νομοθετικό έργο.
Με την Αναθεώρηση λοιπόν, όπως έλεγα, εγώ έχω τις επιφυλάξεις μου και θα δούμε τι θα γίνει ώστε να πάμε μεν στις επιτροπές, αλλά η Ολομέλεια να έχει πολιτική συζήτηση για τα νομοσχέδια και όχι νομοτεχνική. Και όλα αυτά πρέπει να τα δούμε.
Για το κανάλι της Βουλής, κύριοι συνάδελφοι, έχουμε διάταξη με πρόταση δική μου. Και ευχαρίστησα την Κυβέρνηση που την απεδέχθη. Δεν δίνεται άδεια ψηφιακής τηλεόρασης σε κανέναν, αν δεν υπάρχει επί εικοσιτετραώρου βάσεως μάλιστα δίαυλος, τον οποίον διαχειρίζεται όπως θέλει η Βουλή. Εμείς λοιπόν τώρα αυτήν τη συνεδρίαση και κάθε συνεδρίαση τη μεταδίδουμε με την ψηφιακή τηλεόραση, τη "NOVA" και την "ΕΡΤ". Αυτοί έχουν πάρει την άδεια. Θα υπάρξουν, υποθέτω, μια-δύο ίσως άλλες άδειες. 
Αυτό που μας ενδιαφέρει είναι οι περιφερειακοί σταθμοί, οι οποίοι
παίρνουν τα προγράμματα αυτά. Με αυτούς είμεθα σε επαφή, με την οργάνωση που έχουν οι περιφερειακοί σταθμοί, διότι το πρόβλημα το οποίο εγώ αντιμετωπίζω για σας, κύριοι συνάδελφοι, είναι αυτό που γίνεται με τα πανελλήνιας εμβέλειας κανάλια, που κάποιους τους έχουν μπροστά και κάποιους τους θάβουν, να μη γίνει και με τα επαρχιακά. Και πρέπει να σας πω ότι ορισμένοι εκ των επαρχιακών καναλαρχών, όπως τους λένε, είναι χειρότεροι, στυγνότεροι από τον χειρότερο των Αθηναίων. Εγώ είχα συναδέλφους που μου έλεγαν τα εκβιαστικά πακέτα που τους επέβαλαν. 'Ελεγαν σε υποψηφίους: "Αν δεν δώσεις τόσα, δεν θα δεις το όνομά σου σε όλη την προεκλογική περίοδο".
Επομένως δεν αρκεί να εκπέμπει αυτό το κανάλι που έχουμε κάτω από τους τεχνικούς της "ΕΡΤ" και στέλνουμε τα πάντα. Πρέπει να βρούμε τον τρόπο -και αυτό συζητώ μαζί τους- με κάποιους κανόνες που μπορεί να θέσει και το Ελεγκτικό Συμβούλιο ή η Βουλή, ώστε να μην πάρει ας πούμε στο 
Ρέθυμνο και να πει: "Ο Κεφαλογιάννης δεν μου αρέσει. Δεν θα υπάρξει λέξη. Μου αρέσει ο Λουκάκης. Θα είναι μόνο ο Λουκάκης". 'Η ο άλλος να πει: "Δεν μου αρέσει ο Λουκάκης".
ΙΩΑΝΝΗΣ ΚΕΦΑΛΟΓΙΑΝΝΗΣ: Σωστά το προχωρήσαμε.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Το δε χειρότερο είναι σε περιφέρειες που είναι περισσότεροι του ενός, διότι όπου είναι ένας από κάθε κόμμα, δεν υπάρχει πρόβλημα. Εκεί όμως που είναι περισσότεροι του ενός, αντιλαμβάνεστε τι έχει να γίνει, αν ο ένας του τάδε κόμματος προβάλλεται και ο άλλος δεν προβάλλεται. 'Ολα αυτά λοιπόν προσπαθούμε να τα δούμε και να τα αντιμετωπίσουμε.
ΦΟΙΒΟΣ ΙΩΑΝΝΙΔΗΣ: Για τον κοινωνικό προϋπολογισμό;
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Είπα, κύριε Ιωαννίδη, ότι
όλα αυτά προβλέπονται από τον Κανονισμό.
ΦΟΙΒΟΣ ΙΩΑΝΝΙΔΗΣ: Μα δεν είπαμε ότι δεν προβλέπονται.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Μια παράκληση θέλω να σας κάνω: Επειδή και εγώ, παρά την εμπειρία μου, ανακαλύπτω ότι ο Κανονισμός της Βουλής είναι από τα κείμενα που πρέπει κανείς να τα διαβάζει πολλές φορές, να ρίχνετε περισσότερες ματιές στον Κανονισμό.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, μια ώρα έχετε πάνω.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Το ήξερα ότι θα μου το πείτε αυτό, αλλά ασφαλώς εγώ κοιτάζω, διότι όλοι θέλετε απάντηση. Πήρατε όμως εσείς τώρα την απάντησή σας, γιατί αυτά που βάλατε εσείς τα
απάντησα.
Να μην σας κουράσω άλλο λοιπόν, κύριοι συνάδελφοι. Δεν βλέπω ότι παρέλειψα κάτι. Ο κ. Κουβέλης μπήκε τώρα. Δεν με άκουσε την ώρα που είπα
σχετικά με την Τετάρτη ότι αυτό ας το προχωρήσουμε. Δεν μας αποκλείει ως διάσκεψη να μεταφέρουμε και να το δούμε.
Βάζουμε, επίσης, τη μισή ώρα το πρωί πιο πέρα. Το επεξήγησα περισσότερο. Εγώ θέλω ιδιαίτερα τα μικρότερα κόμματα να έχουν την αίσθηση ότι ισοτίμως εδώ συμμετέχουν. 'Εχουν πρόβλημα με το μικρό αριθμό.
Σε ό,τι αφορά τώρα την παράγραφο 5, το να συμμετέχουν και άλλοι
συνάδελφοι, έχω να πω το εξής: κύριοι συνάδελφοι, δεν βγαίνει τίποτα με αυτό.
ΠΡΟΚΟΠΗΣ ΠΑΥΛΟΠΟΥΛΟΣ: Να είναι ένας Υπουργός.
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής: Εάν ο Υπουργός παρέμβει στη διάρκεια του κύκλου, τότε ο χρόνος του, εάν ήταν δέκα λεπτά, γίνεται πέντε λεπτά. Οι Αρχηγοί έτσι θα υποχρεωθούν να μείνουν εδώ να απαντήσουν, διότι μόνο ο Πρωθυπουργός τριτολογεί για πέντε λεπτά.
ΠΡΟΚΟΠΗΣ ΠΑΥΛΟΠΟΥΛΟΣ: Εάν υπάρχει δεύτερος Υπουργός, μόνο τότε να
μπορεί...
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): 'Ισως να έχετε δίκιο. Να το σκεφτούμε αυτό. Δεν μας εμποδίζει τίποτα ξέρετε με μία απόφαση του Σώματος, αφού η Διάσκεψη το κουβεντιάσει και το προτείνουμε. Δεν θέλω όμως, διότι ο κ. Κουβέλης πράγματι κατά κανόνα έλεγε "όχι", θυμάται πόσο χρόνο τρώγαμε στις διασκέψεις.
Για να δείτε ότι φθάνουμε πολλές φορές στην άλλη άκρη -και λέει ο
κ. Σκυλλάκος ότι αλλάζουν οι συσχετισμοί του χρόνου- είχαμε φθάσει στο σημείο να μιλάει ο Πρωθυπουργός, να ακολουθούν τέσσερις ώρες οι ομιλίες των Αρχηγών της Αντιπολιτεύσεως και να ζητούμε εάν μιλήσει Υπουργός, 
οπωσδήποτε να ακολουθήσουν άλλοι τέσσερις αγορητές από την Αντιπολίτευση. Νομίζω ότι κάπου οι υπερβολές οδηγούν και σε κάποιες αντιδράσεις, διότι και ο Πρόεδρος της Βουλής πρέπει να λαμβάνει υπόψη του όχι μόνο τις απόψεις και τα παράπονα της Αντιπολιτεύσεως, αλλά τις απόψεις και τα παράπονα και της κυβερνητικής πλευράς. Και οι Βουλευτές του ΠΑ.ΣΟ.Κ. και
η Κυβέρνηση και αυτοί πρέπει να αισθάνονται ότι ο Πρόεδρος δεν αδικεί και κατάφορα μάλιστα σε κάποιες περιπτώσεις.
Εγώ, λοιπόν, πιστεύω πράγματι ότι το να μιλάει ο Πρωθυπουργός και στη συνέχεια να ξεχνιέται μέχρι τις δώδεκα η ώρα το βράδυ τι είπε η Κυβέρνηση, είναι λάθος.
Αυτό που θέλω να σημειώσω είναι ότι σε δυόμισι ώρες, τρεις παρά τέταρτο το πολύ έχω υπολογίσει, τελειώνουμε. Διότι και αυτό ήταν άδικο για τα μικρότερα κόμματα, που πιστεύω ότι γινόταν και από τον Πρωθυπουργό και από τον κ. Καραμανλή. Μισή ώρα και μετά έδινε την εντύπωση ότι κορυφώθηκε και έληξε εκεί η συζήτηση, ανέβαινε η κ. Παπαρήγα επάνω και όπου φύγει-φύγει όλοι.
Εδώ νομίζω -και πρέπει να συνεννοηθούμε σε αυτό- ότι μόνο εάν στην αγόρευσή του είτε ο Πρωθυπουργός είτε ο Αρχηγός κόμματος, ο οποιοσδήποτε, αναφέρει κάτι το οποίο είναι ανακριβές ή εντυπωσιακό ή είναι τέτοιας σημασίας που δεν πρέπει να μείνει αναπάντητο, εκεί μπορεί για δύο λεπτά ο οποιοσδήποτε Αρχηγός, Πρωθυπουργός, ό,τι είναι, να παρέμβει. Από κει και πέρα, να περιμένει καθένας τη σειρά του να δευτερολογήσει και να κλείσει η συζήτηση.
ΑΝΝΑ ΜΠΕΝΑΚΗ-ΨΑΡΟΥΔΑ (Δ' Αντιπρόεδρος της Βουλής): Η μόνιμη επιτροπή για τις γυναίκες;
ΑΠΟΣΤΟΛΟΣ ΚΑΚΛΑΜΑΝΗΣ (Πρόεδρος της Βουλής): Κυρία Μπενάκη, αυτό είναι κάτι που το συζητούμε, όπως ξέρετε. Πάντως δεν είναι ακριβές ότι σε όλα τα κοινοβούλια υπάρχουν. Αντιθέτως, σε ελάχιστα υπάρχουν. Η τάση, η οποία μάλιστα ξεκίνησε από τις σκανδιναβικές χώρες, είναι η ισότητα να 
αναφέρεται σε όλους τους πολίτες και όχι μόνο σε ένα τμήμα του πληθυσμού. Εγώ προβληματίζομαι μεταξύ είτε της δημιουργίας μιας επιτροπής για την ισότητα γενικώς ή -για να έχει και πρακτικά αποτελέσματα- σε κάθε Διαρκή Επιτροπή να υπάρχει μία υποεπιτροπή που να βλέπει ζητήματα στη νομοθεσία που έρχεται, που μπορεί να ανατρέπουν αυτές τις βασικές αρχές της
ισότητας, είτε λόγω φυλής, λόγω φύλου, λόγω θρησκεύματος, λόγω κοινωνικής θέσεως, μορφώσεως κλπ. Εν πάση περιπτώσει όμως και το αίτημα των γυναικών συναδέλφων το βλέπω με πολύ συμπάθεια, κατανόηση και ενδιαφέρον και θα τα δούμε όλα αυτά μαζί.
Ευχαριστώ.
(Χειροκροτήματα)
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
ΠΡΟΕΔΡΟΣ (Απόστολος Κακλαμάνης): Με την ανοχή σας να καθήσω εδώ, γιατί κανονικά αφού μίλησα, δεν πρέπει να συνεχίσω. Αλλά νομίζω ότι έπρεπε να έλθω στην 'Εδρα να σας ακούσω, γιατί κάτι θα θέλετε να πείτε. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Παυλόπουλε, έχετε το
λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, επειδή από την πλευρά σας ελέχθη ότι κατά σύστημα -δεν θέλω να οξύνω τη συζήτηση, απλώς θέλω να κάνω μία αποκατάσταση των πραγμάτων, τουλάχιστον από την πλευρά μου- όταν ομιλεί ο Πρωθυπουργός υπάρχει από την πλευρά είτε της Νέας Δημοκρατίας, είτε ορισμένων, η τάση να δημιουργούν θόρυβο, θα ήθελα να πω, κύριε Πρόεδρε, σε πάμπολες περιπτώσεις, στις περισσότερες περιπτώσεις ιδίως σε συζητήσεις προ ημερησίας διατάξεως και σε άλλες, η παράταξη της Νέας Δημοκρατίας ακούει τον Πρωθυπουργό με θρησκευτική ευλάβεια. Εάν σε ορισμένες περιπτώσεις δημιουργήθηκαν ορισμένες οξύτητες, πρέπει να αναγνωρίσετε ότι υπήρξαν και ορισμένες ατυχείς εκφράσεις από την πλευρά των ομιλητών.
Να ζητήσουμε, λοιπόν, να υπάρξει αυτοσυγκράτηση από όλους. Δεν τιμά τη Βουλή αυτό το θέαμα, αυτό το δέχομαι. Αλλά, εν πάση περιπτώσει, είναι ευθύνη όλων μας, δεν είναι μόνο μιας παράταξης. Ούτε εγώ διαπίστωσα ότι υπάρχει κατά σύστημα από την πλευρά συναδέλφων κάτι τέτοιο.
ΠΡΟΕΔΡΟΣ (Απόστολος Κακλαμάνης): 'Εχετε δίκιο ότι είναι ευθύνη όλων μας. 'Ομως εγώ πρέπει να επιμείνω στο ότι διαπιστώνω -και αυτό είναι διαχρονική διαπίστωση- ότι σε όλες τις περιόδους της Βουλής υπήρχαν πάντοτε και εκείνοι οι συνάδελφοι, που τα Πρακτικά έγραφαν παλαιότερα "ομιλεί μη ακουόμενος". Και πήγαιναν ορισμένοι μάλιστα στις περιφέρειές τους και έλεγαν "δέστε τι γράφει εδώ, δεν τολμούν να γράψουν αυτά που τους λέω και γράφουν ομιλεί μη ακουόμενος".
Οι θορυβοποιοί, λοιπόν, πάντοτε υπήρχαν. Και δεν βλάπτει, εκεί που υπάρχει πηγή να το καυτηριάζουμε, διότι αλλιώς δεν σταματά το πράγμα. Πώς να το κάνουμε;
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, παρακαλώ, το λόγο.
ΠΡΟΕΔΡΟΣ (Απόστολος Κακλαμάνης): Ορίστε, κύριε Ανδρεουλάκο, έχετε το λόγο.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, θα ήθελα να πω ότι με την τροπολογία που περνάμε αφαιρείται η δυνατότητα σε απλούς Βουλευτές να συμμετέχουν σε συζητήσεις προ ημερησίας διατάξεως.
Υπάρχει, κύριε Πρόεδρε, ο θεσμός του άρθρου 132 α'. Αναφέρομαι στις αντιρρήσεις που υπάρχουν, γιατί αφαιρούμε τη δυνατότητα συμμετοχής απλών Βουλευτών στις συζητήσεις προ ημερησίας διατάξεως. Υπάρχει ο θεσμός του άρθρου 132 α' που προσετέθη το 1996 και δίνει την ευχέρεια σε όλους μας, σε κάθε Βουλευτή...
ΠΡΟΕΔΡΟΣ (Απόστολος Κακλαμάνης): Δεν την αξιοποίησε μέχρι τώρα.
ΑΠΟΣΤΟΛΟΣ ΑΝΔΡΕΟΥΛΑΚΟΣ: 'Εχει εφαρμοστεί μέχρι σήμερα;
ΠΡΟΕΔΡΟΣ (Απόστολος Κακλαμάνης): 'Οχι, κύριε Ανδρεουλάκο, διότι... ΑΠΟΣΤΟΛΟΣ ΑΝΔΡΕΟΥΛΑΚΟΣ: Μισό λεπτό, κύριε Πρόεδρε, να ακουστεί τι
λέει το άρθρο 132 α'. Ο καθένας από εμάς έχει δικαίωμα σε κάθε Σύνοδο να υποβάλει στη Διάσκεψη των Προέδρων ένα θέμα γενικότερης σημασίας ή ενδιαφέροντος και αυτό να το κάνει κάθε εβδομάδα, μέχρις ότου ικανοποιηθεί το αίτημά του.
Στην περίπτωση αυτή γίνεται μια συζήτηση σε θέματα σοβαρά, γενικοτέρου ενδιαφέροντος και μεγάλης σημασίας. Και ο εισηγητής Βουλευτής, ο οποίος ζήτησε να γίνει αυτή η συζήτηση, έχει πρωτολογία δέκα λεπτά και δευτερολογία πέντε λεπτά. Ο Υπουργός ή οι συναρμόδιοι Υπουργοί μετέχουν στη συζήτηση και συμμετέχουν και δέκα άλλοι Βουλευτές με διάρκεια ομιλίας τριών λεπτών. Βέβαια, από τους δέκα, είναι ένας από κάθε κόμμα και οι άλλοι, ανεξαρτήτως κόμματος.
Κύριε Πρόεδρε, είναι ένας θεσμός που πρέπει να τον δούμε εμείς οι Βουλευτές, γιατί νομίζω ότι θα δώσει ρόλο σε όλους μας. Κατά συνέπεια, δεν θρηνούμε...
ΠΡΟΕΔΡΟΣ (Απόστολος Κακλαμάνης): Εγώ το πρότεινα τότε. Ετέθη, αλλά
δεν το αξιοποιούμε, δεν ισχύει.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Πρέπει να το αξιοποιήσουμε.
Προεξεχόντως, κύριε Πρόεδρε, θα πρέπει να μελετήσουμε και τον
Κανονισμό, μήπως θα πρέπει να το δείτε αυτό.
ΠΡΟΕΔΡΟΣ (Απόστολος Κακλαμάνης): Με την Αναθεώρηση του Συντάγματος
οπωσδήποτε θα πάμε και σε αλλαγές στον Κανονισμό και πρέπει να προετοιμάζεστε, όσοι ιδιαίτερα ασχολείστε με τον Κανονισμό.
Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Εμείς διατηρούμε τις αντιρρήσεις μας, να μην τα
επαναλάβω.
Η Διάσκεψη των Προέδρων μπορεί μία συνεδρίαση, που είναι πρωινή, να
τη μετατρέψει σε απογευματινή εφάπαξ; Αυτό μπορεί να γίνει για μία συνεδρίαση ή για μεγαλύτερο χρονικό διάστημα;
ΠΡΟΕΔΡΟΣ (Απόστολος Κακλαμάνης): 'Οχι, κύριε Σκυλλάκο, αλλά όταν συνεδριάζει η κοινοβουλευτική ομάδα ενός κόμματος, όταν ένα κόμμα έχει μία διαδικασία δική του, μπορούμε ως Βουλή να πούμε ότι θα γίνει απόγευμα η συνεδρίαση της άλλης εβδομάδας.
ΑΝΤΩΝΗΣ ΣΚΥΛΛΑΚΟΣ: Μια φορά όμως. Δεν μπορούμε να πούμε στη Διάσκεψη των Προέδρων ότι για τους επόμενους δύο μήνες έχουμε απογευματινή συνεδρίαση;
ΠΡΟΕΔΡΟΣ (Απόστολος Κακλαμάνης): 'Οχι. Δεν θα το έκρινα σκόπιμο αυτό. ΑΝΤΩΝΗΣ ΣΚΥΛΛΑΚΟΣ: Τότε γιατί να χρειάζεται τροποποίηση του
Κανονισμού και να μην το αφήσουμε στην ευχέρεια της Διάσκεψης των Προέδρων ή στην Ολομέλεια της Βουλής;
Ακούγονται αντιρρήσεις, εάν θα είναι πρωι ή απόγευμα η συνεδρίαση της Τετάρτης από όλες τις πλευρές. Δεν είναι θέμα μόνο του δικού μας κόμματος.
'Οσον αφορά τις επίκαιρες ερωτήσεις, η Νέα Δημοκρατία απαιτεί να έχει μεγαλύτερο αριθμό επίκαιρων ερωτήσεων από τα μικρότερα κόμματα.
ΠΡΟΕΔΡΟΣ (Απόστολος Κακλαμάνης): Πάντα το έβαζαν ως θέμα τα δύο
μεγάλα κόμματα. Μάλιστα λένε ότι ανέχομαι μια αδικία.
ΑΝΤΩΝΗΣ ΣΚΥΛΛΑΚΟΣ: Είναι πολύ καλό και θετικό που καθιερώθηκαν οι επίκαιρες ερωτήσεις. 'Ολα τα κόμματα και το δικό μας και ο Συνασπισμός και το ΔΗΚΚΙ παλαιότερα είχαν οκτώ επίκαιρες ερωτήσεις την εβδομάδα. Μειώθηκε, όμως, ο αριθμός αυτός κατά μία επίκαιρη ερώτηση, αν δεν κάνω λάθος.
Εμείς δεν θα είχαμε αντίρρηση να αυξηθεί ο αριθμός των επίκαιρων ερωτήσεων των δύο μεγάλων κομμάτων, αλλά να μη μειωθεί ο δικός μας. Εμείς έχουμε ανάγκη να κάνουμε αυτόν τον αριθμό των ερωτήσεων. Αν πάμε όλα τα ζητήματα στη Βουλή με βάση τη δύναμη των κομμάτων, τότε δεν έχει καμία έννοια η αναγνώριση της κοινοβουλευτικής ομάδας.
ΠΡΟΕΔΡΟΣ (Απόστολος Κακλαμάνης): Είναι κατανοητή η άποψή σας. Λέτε επιχειρήματα που χρησιμοποιώ εγώ για να απαντώ σε άλλα ερωτήματα. 
ΑΝΤΩΝΗΣ ΣΚΥΛΛΑΚΟΣ: Επίσης, επιμένετε να μην υπάρχει διεύρυνση της
συζήτησης στις προ ημερησίας διατάξεως συζητήσεις. Θα σας πω τι μπορεί πρακτικά να γίνεται. Θα μιλάνε οι Αρχηγοί των κομμάτων.
Επίσης είπατε στο Βήμα και δεν ξέρω αν θα μπορέσετε να το εφαρμόσετε στην πράξη, να μη γίνεται το κλείσιμο της αντιπαράθεσης μεταξύ των δύο μεγαλύτεροων κομμάτων αμέσως μόλις τελειώνει ο Πρόεδρος της Αξιωματικής Αντιπολίτευσης. Αρχίζουν τις άτυπες δευτερολογίες, τους διαξιφισμούς και κλείνει το ζήτημα, σταματάει το ενδιαφέρον και φεύγουν οι Βουλευτές από την Αίθουσα.
ΠΡΟΕΔΡΟΣ (Απόστολος Κακλαμάνης): Κύριε Σκυλλάκο, με συγχωρείτε.
Εγώ είχα αυτές τις σκέψεις. Πριν τις φέρω σε σας, σε ό,τι αφορά
τουλάχιστον τα θέματα που αφορούν τον Πρωθυπουργό, τα είπα και στον ίδιο. 'Εχει ένα προνόμιο ο Πρωθυπουργός. 'Εχει το δικαίωμα να διακόπτει τους πάντες. Αυτή είναι η κοινοβουλευτική παράδοση. 'Οταν μιλάει, δεν υπάρχει περιορισμός χρόνου κλπ.
Είπα στον κύριο Πρωθυπουργό ότι σ' αυτά τα πράγματα θα πρέπει να
περιορισθεί, προκειμένου να γίνουν λειτουργικότερες αυτές οι συζητήσεις. Επίσης του είπα ότι δεν θα έχει τη δυνατότητα, εκτός αν υπάρξει κάποιο
σοβαρό ζήτημα, να αρχίζει αυτόν το διάλογο με τον κ. Καραμανλή. Εκείνο που τον ενδιέφερε ήταν ο συνολικός χρόνος, διότι πολλές φορές αναγκάζεται για λόγους υπηρεσιακούς, δικούς του, να φύγει στη διάρκεια της ομιλίας κάποιου άλλου Αρχηγού. Του είπα ότι πρέπει να ρυθμίζει τις υποχρεώσεις του και να ξέρει ότι εκείνη την ημέρα τρεις ώρες θα είναι συνεχώς μέσα στην Αίθουσα.
ΑΝΤΩΝΗΣ ΣΚΥΛΛΑΚΟΣ: Εύχομαι να τηρηθούν αυτά, αν και το βλέπω δύσκολο. ΠΡΟΕΔΡΟΣ (Απόστολος Κακλαμάνης): Πιστεύω ότι ο Πρωθυπουργός σ' αυτά
που υπόσχεται είναι συνεπής.
ΑΝΤΩΝΗΣ ΣΚΥΛΛΑΚΟΣ: Μάλιστα.
Τι μπορεί να προκύψει μετά: Τελειώνουν οι δευτερολογίες των Αρχηγών, τριτολογεί και ο Πρωθυπουργός -μπορεί να φτάσουμε και σ' αυτό- και μετά ακολουθούν δύο δεκαπεντάλεπτες ομιλίες των Υπουργών χωρίς αντίλογο. Ε, δεν το θεωρώ δίκαιο.
ΠΡΟΕΔΡΟΣ (Απόστολος Κακλαμάνης): Πριν δευτερολογήσουν οι Αρχηγοί θα μιλούν οι Υπουργοί. Εάν οι Υπουργοί θελήσουν να μιλήσουν ενδιαμέσως, τότε είπα ότι ο χρόνος τους θα είναι ο μισός.
ΑΝΤΩΝΗΣ ΣΚΥΛΛΑΚΟΣ: Δεν επιβάλλεται μεταξύ των Αρχηγών και προ των
δευτερολογιών να είναι υποχρεωμένοι οι Υπουργοί να μιλήσουν.
ΠΡΟΕΔΡΟΣ (Απόστολος Κακλαμάνης): Είναι αυτονόητο σε μια συζήτηση που υπάρχουν πρωτολογίες και δευτερολογίες, πρώτα να πρωτολογούν. Ποια είναι η ουσία του θέματος: Δεν νομίζω ότι θα έρχονται σε κάθε θέμα δύο Υπουργοί εδώ. Ο Υπουργός που υποτίθεται ότι έχει το αντικείμενο της συζητήσεως, όταν τελειώσουν οι Αρχηγοί, θα παίρνει το λόγο για δεκαπέντε λεπτά για να δώσει τα στοιχεία εκείνα που βοηθούν την πολιτική συζήτηση. Μετά δευτερολογούν οι Αργηγοί και στο τέλος μιλάει ο Πρωθυπουργός για πέντε λεπτά.
ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, το ελάχιστο που θα μπορούσατε να κάνετε είναι να αφήσετε το περιθώριο της διεύρυνσης της συζήτησης για ένα Βουλευτή στην περίπτωση που μιλάει δεύτερος Υπουργός. Αυτό μπορούσατε να το κάνετε.
ΠΡΟΕΔΡΟΣ (Απόστολος Κακλαμάνης): Την παρατήση που κάνατε, όσον αφορά στη διατύπωση, τη δέχομαι, αλλά βέβαια στο κυρίως θέμα έχετε άλλη άποψη. 
Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε, ετέθησαν πάρα πολλά ζητήματα κατά τη
συζήτηση, αλλά αυτά είναι θέματα τα οποία, νομίζω, ότι πρέπει να μας απασχολήσουν συνολικότερα, διότι δεν επιλέγω να απαντήσω, συμφωνώντας ή διαφωνώντας, με μια σειρά από ζητήματα που ετέθησαν.
Θα ήθελα να σας προτείνω, όμως, με δική σας πρωτοβουλία, να γίνει μία ολοκληρωμένη συζήτηση στη Βουλή, αφού προετοιμαστούν και τα κόμματα, για τα ζητήματα του Κανονισμού, επ' ευκαιρία μάλιστα και των αναγκαίων τροποποιήσεων που πρέπει να υπάρξουν μετά την ψήφιση του Συντάγματος και όπως αυτό θα αναθεωρηθεί.
Κύριε Πρόεδρε, λυπάμαι που δεν μπόρεσα να σας πείσω, τουλάχιστον για την ανάγκη της βραδυνής συνεδρίασης της Τετάρτης. Θέλω να πιστεύω ότι όταν θα διαπιστώσετε τα προβλήματα που θα προκληθούν από αυτήν τη ρύθμιση, εσείς ο ίδιος θα έχετε την πρωτοβουλία για να αλλάξουμε αυτήν τη ρύθμιση.
Κύριε Πρόεδρε, παίρνω όμως το λόγο μόνο για ένα θέμα και, αν θέλετε, για την ανάγκη καταγραφής της άποψης, η οποία είναι σύμφωνη με τα όσα κατά καιρούς έχετε διατυπώσει. Η παρουσία των κομμάτων στη Βουλή δεν αξιολογείται μόνο αριθμητικά. Αξιολογείται και αναφορικά με το τι προσθέτουν όλα τα κόμματα στη λειτουργία και του Κοινοβουλίου αλλά και του πολιτικού συστήματος διακυβέρνησης. Κατά συνέπεια είναι και εύκολος όσο και επικίνδυνος ο λόγος, ο οποίος ξεχνάει εκείνες τις παραμέτρους που δεν έχουν σχέση μόνο με την αριθμητική δύναμη των κομμάτων.
Κατά τούτο θεωρώ ατυχές αυτό που ακούστηκε από τον κ. Σιούφα. Βεβαίως με την προσθήκη προσπάθησε να το "γλυκάνει" το ζήτημα, λέγοντας ότι δεν στρέφεται κατά των μικρών κομμάτων. Τα μικρά κόμματα, επαναλαμβάνω, έχουν τη δική τους σημαντική συμμετοχή στη λειτουργία και του Κοινοβουλίου, αλλά κυρίως του πολιτικού συστήματος διακυβέρνησης.
Κύριε Πρόεδρε, δεν θα τα έλεγα αυτά αν δεν είχαν ακουστεί κάποια άλλα πράγματα λίγο πριν. Τα λέω, αν θέλετε, και για την ανάγκη καταγραφής στα Πρακτικά.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, θα ήθελα το λόγο.
ΠΡΟΕΔΡΟΣ (Απόστολος Κακλαμάνης): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε, η πρόταση να περιληφθεί στον
Κανονισμό διάταξη για τον κοινωνικό προϋπολογισμό είναι συγκεκριμένη. Υπάρχει, δηλαδή, η διάταξη την οποία επικαλείσθε, η οποία δεν αναφέρεται όμως ειδικά στον κοινωνικό προϋπολογισμό, αν δεν κάνω λάθος.
Η πρόταση του κ. Σιούφα, την οποία συμμερίζομαι, είναι να είναι ειδική η διάταξη, διότι ο κοινωνικός προϋπολογισμός είναι τα 3/4 του συνολικού προϋπολογισμού. Είναι οκτώ τρισεκατομμύρια (8.000.000.000.000) δραχμές.
ΠΡΟΕΔΡΟΣ (Απόστολος Κακλαμάνης): Δεν υπάρχει άλλος ομιλητής. Κηρύσσεται περαιωμένη η συζήτηση επί της αρχής της πρότασης του
Προέδρου της Βουλής: "Για την τροποποίηση διατάξεων του Κανονισμού της Βουλής".
Ερωτάται το Σώμα: Γίνεται δεκτή η πρόταση του Προέδρου της Βουλής επί της αρχής;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η πρόταση του Προέδρου της Βουλής, "Για την τροποποίηση των διατάξεων του Κανονισμού της Βουλής", έγινε δεκτή ομοφώνως επί της αρχής
Ερωτάται το Σώμα: Γίνεται δεκτό το άρθρο 1;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΦΩΤΗΣ ΚΟΥΒΕΛΗΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 1 έγινε δεκτό κατά
πλειοψηφία.
ΠΡΟΕΔΡΟΣ (Απόστολος Κακλαμάνης): Ερωτάται το Σώμα: Γίνεται δεκτό το άρθρο 2 με την τροποποίηση που έκανε στο δεύτερο εδάφιο της παραγράφου 5 ο κ. Κουβέλης;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το άρθρο 2 έγινε δεκτό
ομοφώνως με την τροποποίηση που έκανε στο δεύτερο εδάφιο της παραγράφου 5 ο κ. Κουβέλης.
Ερωτάται το Σώμα: Γίνεται δεκτή η πρόταση του Προέδρου της Βουλής και στο σύνολο;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Η πρόταση του Προέδρου της Βουλής
έγινε δεκτή ομοφώνως και στο σύνολο.
Συνεπώς η πρόταση του Προέδρου της Βουλής, "Για την τροποποίηση διατάξεων του Κανονισμού της Βουλής", έγινε δεκτή ομοφώνως, σε μόνη συζήτηση επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο της πρότασης)
*****
ΠΡΟΕΔΡΟΣ (Απόστολος Κακλαμάνης): Παρακαλείται το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο της παραπάνω πρότασης του Προέδρου της Βουλής.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. Συνέχιση της συζήτησης επί των άρθρων και του συνόλου του νομοσχεδίου
του Υπουργείου Πολιτισμού: "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις".
Κύριοι συνάδελφοι, έχει ψηφιστεί επί της αρχής το νομοσχέδιο. 'Εχει πέντε άρθρα και μία τροπολογία. Υπάρχουν δύο τροπολογίες Βουλευτών, μία εμπρόθεσμη και μία εκπρόθεσμη.
Να συζητήσουμε, λοιπόν, την ενότητα των άρθρων και μετά την υπουργική τροπολογία.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, η τροπολογία που λέτε ότι είναι εκπρόθεσμη, δεν είναι εκπρόθεσμη. Εγώ την έχω υποβάλει. Υπεβλήθη την Τρίτη και η συζήτηση ξεκίνησε την Τετάρτη.
ΠΡΟΕΔΡΟΣ (Απόστολος Κακλαμάνης): Η δική σας είναι εμπρόθεσμη. Η άλλη είναι εκπρόθεσμη.
ΓΕΩΡΓΙΟΣ ΟΡΦΑΝΟΣ: Δεν μου έχουν φέρει άλλη. Δύο είναι. Μία του
Υπουργού και μία δικιά μου.
ΠΡΟΕΔΡΟΣ (Απόστολος Κακλαμάνης): Καλώς.
Το λόγο έχει ο εισηγητής της Πλειοψηφίας κ. Βαρδίκος επί της ενότητας των άρθρων.
ΓΕΩΡΓΙΟΣ ΟΡΦΑΝΟΣ: Θα συζητηθούν όλα τα άρθρα μαζί, κύριε Πρόεδρε; ΠΡΟΕΔΡΟΣ (Απόστολος Κακλαμάνης): Ναι, κύριε Ορφανέ και χωριστά οι
τροπολογίες.
ΠΥΘΑΓΟΡΑΣ ΒΑΡΔΙΚΟΣ: Κύριε Πρόεδρε, μετά την τροποποίηση που έφερε στο άρθρο 1 ο κύριος Υπουργός και με την αποδοχή της πρότασης της Επιστημονικής Επιτροπής της Βουλής με την παραπομπή στο δικαστικό συμβούλιο του δευτέρου βαθμού, απαλλαγμένοι από τα όποια συνταγματικά ή αντισυνταγματικά διλήμματα, πιστεύω ότι μπορούμε να προχωρήσουμε χωρίς να υπάρχει πρόβλημα. 'Εχουν συμφωνήσει σχεδόν όλες οι πτέρυγες. Επομένως μπορεί να ψηφιστεί το άρθρο 1 και να μείνουμε μόνο στην ηθική διάσταση
του άρθρου, για την οποία όλοι συμφωνήσαμε.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Για τα άρθρα 2 και 3 τα είπαμε στην επιτροπή. Αλλάζουν κάποια
πράγματα προς το καλύτερο, όσον αφορά την άσκηση των ελέγχων, μια που η μέχρι τώρα εμπειρία έδειξε ότι δεν μπορούσαμε να ασκήσουμε ουσιαστικούς ελέγχους.
Το τελευταίο άρθρο ρυθμίζει κάποια θέματα που η ίδια η ζωή τα
ξεπέρασε και έπρεπε να ρυθμιστούν, για να είμαστε εντάξει με τις διάφορες χρονικές προθεσμίες στην τροποποίηση των καταστατικών των συλλόγων για να συμμορφωθούν με το ν. 2725.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Εθνικής 'Αμυνας, Περιβάλλοντος-Χωροταξίας και Δημοσίων 'Εργων, Υγείας και Πρόνοιας, Εμπορικής Ναυτιλίας, Δημόσιας Τάξης και Μεταφορών και Επικοινωνιών, κατέθεσαν σχέδιο νόμου "Κύρωση της Συμφωνίας Συνεργασίας μεταξύ του Βασιλείου του Βελγίου, της Ομοσπονδιακής Δημοκρατίας της Γερμανίας, της Γαλλικής Δημοκρατίας, του Μεγάλου Δουκάτου του Λουξεμβούργου, του Βασιλείου των Κάτω Χωρών, της Ιταλικής Δημοκρατίας, του Βασιλείου της Ισπανίας, της Πορτογαλικής Δημοκρατίας, της Ελληνικής Δημοκρατίας, της Αυστριακής Δημοκρατίας, του Βασιλείου της Δανίας, της Φιλανδικής Δημοκρατίας, του Βασιλείου της Σουηδίας -Συμβαλλομένων Μερών της Συμφωνίας και της Σύμβασης Σένγκεν- και της Ισλανδικής Δημοκρατίας και του Βασιλείου της Νορβηγίας σχετικά με την κατάργηση των ελέγχων προσώπων στα κοινά σύνορα μετά των δηλώσεων των Μερών".
Παραπέμπεται στην αρμόδια Διαρκή Επιτροπή.
Το λόγο έχει ο κ. Ορφανός.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, έγινε ευρύτερη συζήτηση προχθές επί της αρχής για το συγκεκριμένο νομοσχέδιο. Εκτιμήσαμε τις προϋποθέσεις και τις επιπτώσεις τις οποίες έχει γενικότερα στον αθλητισμό και ειδικότερα στο επαγγελματικό ποδόσφαιρο και βέβαια θα ήθελα να ξεκινήσω τη διαδικασία με μια συγκεκριμένη δήλωση η οποία έχει να κάνει με τα γεγονότα τα οποία επηκολούθησαν αυτής της ψήφισης στο Κοινοβούλιο.
Στην αρχαία Σπάρτη έλεγαν "τοις κείνων ρήμασι πειθόμενοι" όταν
πήγαιναν κάποιοι να πολεμήσουν για να θυσιαστούν για την πατρίδα. Εγώ λίγο θα το φέρω στον ενικό και θα πω "τοις κείνου ρήμασι πειθόμενοι" η ΕΠΟ έβγαλε μια απόφαση, η οποία ουσιαστικά έχει μερικά συγκεκριμένα χαρακτηριστικά.
Πρώτον, είναι βαρύτατα αντιδημοκρατική. Είναι αντιδημοκρατική γιατί το κύριο στοιχείο, το οποίο χρησιμοποιεί, έχει να κάνει με τη διαδικασία της Βουλής. 'Εχουν ξεχάσει ότι εμείς εδώ εκπροσωπούμε το σύνολο του ελληνικού λαού, δεν ψηφίζουμε νόμους για τον εαυτό μας και ότι υπάρχει ένα Σύνταγμα μέσα στο οποίο κινούμαστε και όταν αυτό το Σύνταγμα εμείς το προστατεύουμε, ένα παραπάνω, έχουν υποχρέωση να το προστατεύουν και εκείνοι. Και κυριότερο από όλα έχουν υποχρέωση να υπακούουν στους νόμους και στο Σύνταγμα. Κανένας δεν είναι έξω από τα όρια του Συντάγματος. Αν ήθελαν να μας στείλουν ένα μήνυμα ότι κάποιοι έχουν αυτήν τη δυνατότητα, να δρουν σκοτεινά και έξω από τα όρια του Συντάγματος, εμείς έχουμε υποχρέωση να προστατεύσουμε τη νομιμότητα και το Σύνταγμα. Αυτό είναι το πρώτο βασικό στοιχείο το οποίο έχω να πω σε σχέση με αυτήν τη διαδικασία. 
Το δεύτερο στοιχείο. Ουσιαστικά οδηγούν τη χώρα σε έναν εθνικό
διασυρμό όταν λένε ότι το 2004 δεν θα μπορούμε να οργανώσουμε το συγκεκριμένο τουρνουά -μέσα στα πλαίσια των Ολυμπιακών Αγώνων- για το ποδόσφαιρο. Δεν ξέρω αν θα είναι αυτοί εκεί πέρα το 2004 και μιλάνε για κάποιους άλλους και ακόμη νομίζω ότι είναι απαράδεκτο εθνικά να βάζουμε γκαουλάιτερ πάνω από το κεφάλι μας ξένους οι οποίοι θα έρθουν ενάντια στους νόμους που ψηφίζει η ελληνική Βουλή και αυτό είναι πολύ βασικό στοιχείο. Απειλές και εκβιασμοί δεν μπορούν να τίθενται απέναντι στο Κοινοβούλιο. Νομίζω ότι αυτή την απάντηση έχουν υποχρέωση να τη δώσουν και οι τριακόσιοι. Κανένας δεν μπορεί να σταθεί, ό,τι και να αισθάνεται απειλητικά, στο πλευρό τέτοιων αποφάσεων που λαμβάνονται με τέτοιο σκεπτικό.
Προχωρόντας θα ήθελα να πω το εξής: Εκτιμήσαμε από την πρώτη στιγμή ότι η επιλογή του χρόνου και κάποιοι συνάδελφοι και από τη Συμπολίτευση το επεσήμαναν, όσον αφορά το νομοσχέδιο που ήρθε στη Βουλή, δεν ήταν η κατάλληλη. Η επιλογή της έπρεπε να γίνει τον Ιούνιο, να έχουμε τρεις
μήνες μπροστά μέχρι να ξεκινήσει το πρωτάθλημα και να επιλύσουμε κάποια θέματα.
'Ομως τώρα πρέπει να μιλήσω ανοικτά. Με δεδομένο ότι το θέμα έχει ανοίξει ο κύριος Υπουργός έχει μια βασική ευθύνη εκπροσωπόντας την πολιτεία όλα τα θέματα τα οποία τέθηκαν από όλες τις πτέρυγες εδώ και από τη Συμπολίτευση. Από ό,τι φαίνεται και από τις δικές του θέσεις και ο ίδιος υποστηρίζει ότι είναι θέματα ανοικτά που πρέπει να τα συζητήσουμε. Μάλιστα έχει υποσχεθεί ένα γρήγορο νομοσχέδιο. Θα του πρότεινα λοιπόν με αφορμή όλη αυτήν τη διαδικασία να ξεκινήσει τη συζήτηση που αφορά και το νομοσχέδιο να μετάσχουν και αυτοί οι οποίοι εμπλέκονται πέρα και έξω από οποιεσδήποτε θέσεις έχουν εκφραστεί κατά καιρούς από όλους, έτσι ώστε να φτάσουμε σε ένα σύντομο χρονικό διάστημα σε κάποιες προτάσεις οι οποίες
να οδηγούν συνολικά σε πιο αξιόπιστο ποδόσφαιρο και σε μια κατάσταση η οποία θα οδηγήσει σε καλύτερο πρωτάθλημα.
Να πω και κάτι ακόμη κάτι που ήταν έντονο. Στεναχωρηθήκαμε όλοι την
Τετάρτη το βράδυ όταν η "Εθνική Ελλάδος" έχασε στην Αλβανία. Πρώτα από όλα να πω ότι θεωρώ πως είναι απαράδεκτες όσες θέσεις έχουν εκφραστεί που μιλούσαν με υποτιμητικό τρόπο γι αυτούς που αγωνίστηκαν. Στον αθλητισμό υπάρχει και η νίκη, υπάρχει και η ήττα. Εκείνο το οποίο χρειάζεται από όλους μας είναι η ψυχραιμία.
Αλλά θα σας πω και κάτι ακόμα. Ξέρετε ποιος είναι υπεύθυνος για την "Εθνική Ομάδα"; Η ΕΠΟ. Και δεν άκουσα μετά από όλη αυτήν την κατακραυγή, η οποία υπήρξε, κάποια συζήτηση για το τι θα γίνει στο μέλλον. Και δεν άκουσα κάποιες θέσεις οι οποίες να αφορούν το ποδόσφαιρο στο σχολείο.
Δεν άκουσα κάποιες προτάσεις για υποδομές σε όλα αυτά τα σωματεία,
για να φτιάξουμε καλύτερο ποδόσφαιρο. Και ούτε άκουσα κάποιους να παραιτούνται, επειδή έχουν ευθύνες. Αυτά λοιπόν, κύριοι συνάδελφοι, εκτιμώ ότι είναι επακόλουθα ακριβώς αυτών των κινήσεων, οι οποίες ξεκίνησαν, και της συγκεκριμένης διαδικασίας.
Για το άρθρο 1 έχουμε συζητήσει. Εμείς εξαρχής και στην αρμόδια
επιτροπή είχαμε ζητήσει κάποιες διαφοροποιήσεις στη διατύπωση, έτσι ώστε να είμαστε μέσα στα όρια της νομιμότητας και του Συντάγματος. Μετά την έκθεση της Επιστημονικής Επιτροπής και την τοποθέτηση του κυρίου Υπουργού, το άρθρο έχει μία διατύπωση η οποία καλύπτει τα προαπαιτούμενα τα οποία είχαμε θέσει. Η Νέα Δημοκρατία ψηφίζει το συγκεκριμένο άρθρο. 
Πιστεύουμε ότι θα γίνει μία σωστή χρήση από τα αρμόδια όργανα, έτσι
ώστε να λειτουργήσει για το καλό όχι μόνο του ποδοσφαίρου αλλά και γενικότερα του αθλητισμού. Να μη θεωρείται ότι αφορά μόνο προγραφές, αλλά ότι έχει ως στόχο κυρίως να προστατεύσει τα δύο στοιχεία που είπε και ο κύριος Υπουργός: την ανηλικότητα και το δημόσιο χρήμα.
'Ερχομαι στα άρθρα 2 και 3. Γίνονται κάποιες βελτιώσεις που αφορούν...
ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, έχετε χρόνο,
όπως είπε και ο Πρόεδρος, αλλά, αν μπορείτε, συντομεύετε.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, μίλησα για το άρθρο 1. Τώρα θέλω να μιλήσω για τα άρθρα 2 και 3.
ΠΡΟΕΔΡΕΥΩΝ (Κωνσταντίνος Γείτονας): Ναι, κύριε συνάδελφε, αλλά, όσο
μπορείτε, συντομεύετε.
ΓΕΩΡΓΙΟΣ ΟΡΦΑΝΟΣ: Το πιο γρήγορο είναι να μη μιλήσω.
ΠΡΟΕΔΡΕΥΩΝ (Κωνσταντίνος Γείτονας): Για το Σώμα το λέω, κύριε συνάδελφε, για Βουλευτές οι οποίοι είναι υποχρεωμένοι να φύγουν για επαρχία. Δεν έχω άλλο λόγο. 'Ετσι και αλλιώς έχετε χρόνο.
Συνεχίστε.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, είμαι κατ' εξοχήν εκπρόσωπος αυτών
που βιάζονται να φύγουν για επαρχία.
Θα μιλήσω για τα άρθρα 2 και 3. Γίνονται κάποιες βελτιώσεις στο θέμα του Ελεγκτικού Συμβουλίου. Εμείς εκτιμούμε ότι η δομή που έχει το Ελεγκτικό Συμβούλιο δεν απέδωσε. Ο κύριος Υπουργός, βέβαια, είπε κάποιες συγκεκριμένες απόψεις. Πιστεύουμε, όμως, ότι εάν οργανωθεί ανεξάρτητα και όχι με διορισμό από την Κυβέρνηση, μπορεί να λειτουργήσει καλύτερα. Στα άρθρα 2 και 3, λοιπόν, δεν θα ψηφίσουμε.
Περιμένουμε τα αποτελέσματα απ' όλες τις ενέργειες οι οποίες θα υπάρξουν. Μέχρι σήμερα πάντως, κύριε Υπουργέ, το Ελεγκτικό Συμβούλιο δεν μας έχει δώσει καλά στοιχεία με τον τρόπο που λειτουργεί.
Για το άρθρο 4 θα ήθελα να πω το εξής: Είναι τυπικό αυτό που αφορά
τη ΔΕΑΒ, αλλά δεν έχουμε ουσιαστική ανάλυψη δραστηριοτήτων με το άρθρο
αυτό.
Για την παράγραφο 2 έχω συζητήσει με κάποιους νομικούς και έχουν
θέσει κάποιες αμφιβολίες γι' αυτό ακριβώς το στοιχείο που αναφέρετε στην αιτιολογική έκθεση, ότι δηλαδή δεν αποτελεί μία καινούρια προθεσμία, αλλά αποτελεί μία συνέχεια της προηγούμενης. Τι ακριβώς σημαίνει; Πείτε μας αν και κατά πόσο δημιουργούνται κάποια προβλήματα με υπογραφές, οι οποίες ετέθησαν μετά τις 17 Φεβρουαρίου 2000 και μέχρι σήμερα, που θα ψηφίσουμε το νόμο. Τι γίνεται με όλη αυτήν τη διαδικασία; Θα μου πείτε, κύριε Υπουργέ, στη δική σας τοποθέτηση.
Η παράγραφος 3 του άρθρου 4 υπενθυμίζει ότι υπάρχει ένα αλαλούμ στην όλη διαδικασία. Θα ήθελα και εδώ να απαντήσετε και στη συνέχεια, στη δευτερολογία μου, θα σας πω τι θέση θα πάρουμε για το άρθρο 4. Γιατί βάζετε για ένα χρόνο; Δεν έχει επιλυθεί ριζικά; Πέστε μας τι ακριβώς περιέχει.
Για τις τροπολογίες θα μιλήσουμε μετά.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Βουλευτής του ΠΑ.ΣΟ.Κ. κ. Ροβέρτος Σπυρόπουλος ζητεί άδεια για ολιγοήμερη απουσία του στο εξωτερικό. 
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς το Σώμα ενέκρινε.
Το λόγο έχει ο κ. Γκατζής.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Η περισσότερη συζήτηση επί της αρχής καταναλώθηκε ουσιαστικά στην
τροποποίηση αυτή που είχε γίνει στο άρθρο 1 και όπως αρχικά είχε κατατεθεί, αλλά και με την τροποποίηση που έφερε ο κύριος Υπουργός. Δεν έχουμε να πούμε τίποτε πάνω σ' αυτά, τα έχουμε πει και τα έχουμε εξαντλήσει -πιστεύω- όλοι. Εμείς για γενικότερους λόγους, τους οποίους εξηγήσαμε, για το άρθρο αυτό θα ψηφίσουμε "παρών".
Τα άρθρα 2 και 3 -τα οποία κάνουν πραγματικά ένα νοικοκύρεμα,
δημιουργούν μια υποδομή στον έλεγχο των σωματείων και με τους χώρους, που δίνουν και με το προσωπικό κλπ. στις ελεγκτικές επιτροπές, διότι δεν ήταν δυνατόν ο ελεγχόμενος, δηλαδή η ΕΠΑΕ κλπ. να έδιναν αυτήν την υποδομή, για να πάνε να τους ελέγξουν- όπως είπαμε και επί της αρχής, θα τα ψηφίσουμε.
'Ομως, έχουμε να κάνουμε ορισμένες παρατηρήσεις εδώ, κύριε Υπουργέ. Παραδείγματος χάρη, παρατείνεται η προθεσμία και για τα καταστατικά
κλπ. Στην παράγραφο 2, προέβλεπε μάλιστα και ορισμένα μέτρα, που μπορούσαν να παρθούν. Τα μέτρα αυτά ήταν μάλιστα κατασταλτικά. Παραδείγματος χάρη, δεν θα μπορούσε με τις κυρώσεις αυτές να υπάρχει η ηθική αναγνώριση του συλλόγου. Δεν θα μπορούσαν να κάνουν αγώνες κλπ. Εν πάση περιπτώσει, θα πρέπει να το δούμε, γιατί είναι βασικό το να μην υπάρχουν καταστατικά στους συλλόγους αυτούς.
Θα ήθελα να κάνω και μια άλλη παρατήρηση, που την είχαμε διατυπώσει και όταν συζητιόταν ο ν. 2725. Είναι για το εκλογικό σύστημα, κύριε Πρόεδρε. Αυτήν ακριβώς τη σαπίλα, που κυριαρχεί σήμερα με ορισμένες ομάδες -που κατευθύνουν το επαγγελματικό, ιδιαίτερα, ποδόσφαιρο και το μπάσκετ και βλέπουμε πώς αντιδρούν και τι ρόλο καταλυτικό μπορεί να παίξουν καμιά φορά- θα την είχαμε ξεπεράσει, κύριε Υπουργέ, αν εφαρμοζόταν η απλή αναλογική στις εκλογές των σωματείων, των ενώσεων, των ομοσπονδιών.
Εμείς λέγαμε να εκλέγουν και αντιπροσώπους από την αρχή, δηλαδή από το σωματείο και από τις ενώσεις, από τις ενώσεις για τις ομοσπονδίες, με απλή αναλογική και από εκεί με αντιπροσώπους πάλι να εξέλεγαν και την ολυμπιακή επιτροπή, όπως λέμε εμείς, κύριε Υπουργέ, η οποία θα είχε ένα γενικότερο αθλητικό σχεδιασμό.
Αυτά ήθελα να πω, κύριε Πρόεδρε, γιατί όλα τα θέματα έχουν σχεδόν
εξαντληθεί.
ΠΡΟΕΔΡΕΥΩΝ (Κωνσταντίνος Γείτονας): Ο Πρόεδρος του Συνασπισμού της
Αριστεράς και της Προόδου έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε και στην επί της αρχής συζήτηση αναφέρθηκαν ορισμένες γενικότερες παρατηρήσεις, αλλά και σήμερα επιβάλλεται να διατυπωθούν ορισμένες παρατηρήσεις, με νηφαλιότητα και αυστηρότητα. 
Σήμερα η Κυβέρνηση θερίζει τα άνθη του κακού, που καλλιέργησε με την
πολιτική της, στο χώρο του ποδοσφαίρου. Ενίσχυσε την εκχώρηση του
ποδοσφαίρου στις επιχειρηματικές ανώνυμες εταιρείες και δεν έλαβε μέτρα, έτσι ώστε να υπάρξουν εκεί αντίβαρα, υπέρ της νομιμότητας, της διαφάνειας, της χρηστής διαχείρισης και του υγιούς ανταγωνισμού. 
Παρέδωσε συστηματικά το χώρο του ποδοσφαίρου στις τεχνικές του
τζόγου, στους μηχανισμούς του ΠΡΟΚΑΘΟΡΙΣΜΕΝΟΥ ΣΤΟΙΧΗΜΑΤΟΣ και σε όλες εκείνες τις πρακτικές, από τις οποίες αναπτύχθηκε ως μοντέλο κοινωνικής συμπεριφοράς ο άθλιος παραγοντισμός. Προβλήθηκε, ως μοντέλο επιτυχούς κοινωνικής ανέλιξης, ο παραγοντισμός στις παρυφές, στα κράσπεδα και στα ρείθρα των διαπλεκομένων συμφερόντων.
Τον τομέα του ποδοσφαίρου, από τομέα δημοσίου ενδιαφέροντος, αυτές οι πολιτικές, το μετέτρεψαν σε ιδιότυπη θυγατρική όλων εκείνων που νομίζουν ότι μπορούν να εξουσιάζουν τα πάντα. Αυτό ακριβώς τροφοδότησε και την αντιδημοκρατική συμπεριφορά, που εκδηλώθηκε, χθες και προχθές, σε βάρος της ελληνικής Βουλής.
Αυτές ακριβώς οι πλάτες, οι πλάτες εκείνων που νομίζουν ότι είναι υπερεξουσία, ενίσχυσαν την ιταμή συμπεριφορά αυτών, οι οποίοι, ούτε λίγο ούτε πολύ, θέλησαν να βάλουν την ελληνική Βουλή υπό την εκβιαστική απειλή τους.
Κύριε Υπουργέ, για ζητήστε παρακαλώ απ'όλους να ελέγξουν το "πόθεν
έσχες" όλων. 'Ολων αυτών! 'Ολων!
Θέλω, λοιπόν, να επισημάνω ότι αυτή η πολιτική είναι, που σήμερα, μπροστά στα μάτια όλων μας, δείχνει ότι οι μηχανισμοί των συμφερόντων θέλουν να είναι πάνω από τους θεσμούς, πάνω από τους νόμους. Αυτή η συμπεριφορά δείχνει ότι, συστηματικά συντελείται ένας εκχυδαϊσμός των ιδανικών και των αθλητικών ιδεωδών από το χουλιγκανισμό των παραγόντων, που θέλει να εμφανίζεται ως πολιτική και παραπολιτική γραφικότητα. Δεν είναι κοινωνική γραφικότητα. Δεν είναι πολιτική γραφικότητα. Είναι πολιτικός και κοινωνικός χουλιγκανισμός, ο οποίος εκχυδαϊζει τα ιδεώδη και τις αθλητικές αξίες. Και, επιτέλους, αυτή η συμπεριφορά είναι, που δίνει την εικόνα μιας δημοκρατίας που δηλητηριάζεται -όποια και αν είναι τα προβλήματά της- από τις αναθυμιάσεις της διαπλοκής.
Θα ήθελα να πω ότι, σήμερα, όλοι εκείνοι, που ήσαν πίσω από τους μηχανισμούς εξουσίας, βγαίνουν μπροστά και βγάζουν γλώσσα. Βγαίνουν μπροστά και βγάζουν γλώσσα εναντίον των νόμων, εναντίον της Βουλής, των κομμάτων, των εκλεγμένων από τον ελληνικό λαό εκπροσώπων. Και είναι κάτι που πρέπει να το αντιμετωπίσετε.
Εμείς, κύριε Υπουργέ, σας είπαμε από την πλευρά μας ότι θα ψηφίσουμε μ' αυτήν τη λογική και μ'αυτόν τον προβληματισμό. Κας σας ζητάμε να δείτε εξυπαρχής το θεσμικό και νομικό πλαίσιο, μέσα στο οποίο λειτουργεί το επαγγελματικό ποδόσφαιρο. Εξυπαρχής! Δεν αρκεί να λέμε, όταν συντελούνται τραγωδίες, ότι το μαχαίρι θα φθάσει στο κόκκαλο και να αναζητάμε πού είναι το μαχαίρι και πού είναι το κόκαλο. Δείτε το εξυπαρχής το πρόβλημα γιατί έχει κακοφορμίσει και γιατί κάποιοι νομίζουν ότι μπορούν να έχουν τους πάντες στη διάθεσή τους.
Αυτό είναι πρωτοφανές, να υβρίζονται όσοι διατύπωσαν κριτική άποψη
στη Βουλή, για έκφραση αντεθνικών θέσεων. Κύριε Πρόεδρε -άκουσα τον πρόεδρο της ΕΠΟ να λέει ότι διατυπώθηκαν στη Βουλή αντεθνικές απόψεις. Αυτή η προκλητική συμπεριφορά προέρχεται από κάποιους που θεωρούν ότι είναι τσιφλίκι τους το δημόσιο χρήμα, που νομίζουν ότι αυτός ο δημόσιος τομέας είναι ιδιοκτησία τους, από αυτούς που νομίζουν ότι μπορούν να καταπατήσουν και ιδανικά και ιδεώδη και αισθήματα φιλάθλων. Με αυτήν, λοιπόν, την αφορμή να προχωρήσετε σε συστηματική εξέταση του θεσμικού και νομικού πλαισίου, με το οποίο λειτουργεί το επαγγελματικό ποδόσφαιρο, εξυπαρχής.
'Ενας από τους μεγαλύτερους φιλελεύθερους δημοκράτες διανοητές που υπάρχουν ακόμα εν ζωή, ο Νορμπέρτο Μπόμπιο, ενενήντα ένα χρονών σήμερα, στην Ιταλία, έχει πει πολύ χαρακτηριστικά και πολύ αυστηρά: "Μπορούμε να ορίσουμε τη δημοκρατία με τους πλέον διαφορετικούς ορισμούς. Δεν υπάρχει όμως κανένας ορισμός που να μην αναφέρεται στη διαφάνεια της εξουσίας". Διαφάνεια, λοιπόν, στον τρόπο, με τον οποίο ασκείται η πολιτική της Κυβέρνησης, και έλεγχος στον τρόπο, με τον οποίο εκτρέφεται η παραπολιτική ισχύς των εξωθεσμικών συμφερόντων.
Σήμερα, λοιπόν, και ο ελληνικός λαός και οι ποδοσφαιριστές και οι φίλαθλοι και τα παιδιά μας και η ελληνική οικογένεια, ζητάνε εξυγίανση στον τομέα του ποδοσφαίρου, θεσμικό πλαίσιο, που να μην έχει αυτές τις
τρύπες και να μην καλλιεργεί ως θερμοκήπιο αυτά τα "άνθη του κακού" που σήμερα τα μαζεύετε στο κυβερνητικό σας καλάθι.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι ακόμα δύο
συνάδελφοι που θέλουν να ομιλήσουν.
Κύριε Λιάνη, πριν σας δώσω το λόγο, εγώ θέλω να πω ότι θεωρώ ότι είναι μια πολύ καλή στιγμή για το Κοινοβούλιο. Ακούγοντας όλες τις Πτέρυγες -είχε ξεκινήσει ο κύριος Υπουργός- ομόθυμα η Βουλή των Ελλήνων να καταδικάζει και να απορρίπτει ιταμές συμπεριφορές και προκλητικές τάσεις διαφόρων παραγόντων και ομάδων συμφερόντων.
Το λόγο έχετε, κύριε Λιάνη.
ΓΕΩΡΓΙΟΣ ΛΙΑΝΗΣ: Ευχαριστώ, κύριε Πρόεδρε.
Συμφωνώ απόλυτα με αυτά που είπατε και αυτά που είπε ο
κ. Κωνσταντόπουλος σε ό,τι αφορά αυτήν την πρόκληση που έγινε χθες.
Η εν πολλαίς αμαρτίαις περιπεσούσα Ελληνική Ποδοσφαιρική Ομοσπονδία
διέπραξε το μεγαλύτερο απ' όλα τα ολισθήματα που είχε διαπράξει, χθες μόλις. 'Επεσαν και οι μάσκες και είναι φανερό πια ότι και αυτός, που θα είχε την ελάχιστη και την παραμικρή διαφωνία σε οποιοδήποτε σημείο του σχεδίου νόμου που συζητούμε, τώρα δεν μπορεί να έχει κανένα επιχείρημα. 
Για μένα αυτό ήταν πράγματι ένα πραξικόπημα στο ποδόσφαιρο και
χαίρομαι που δίνει τη δυνατότητα στον πολιτικό κόσμο να ενωθεί, γιατί δεν είχαμε την ευτυχία αυτή και παλαιότερα, που είχαν συμβεί ανάλογα περιστατικά να τα ψέξουμε με την ίδια δριμύτητα και με την ίδια έμφαση όπως τώρα.
'Ομως θέλω να πω, κύριε Υπουργέ -και αυτό είναι κατά τη γνώμη μου, το καίριο σημείο από εδώ και μπρος- αφού πια έγινε πασιφανής η αδήριτη ανάγκη για μια κάθαρση στο ελληνικό ποδόσφαιρο, να προσέξουμε τα από δω και πέρα βήματά μας. Νομίζω δηλαδή, ότι θα πρέπει να μας υπερυψώσει σε μια θέση συνεννόησης αυτό που συνέβη χθές.
Εγώ θεωρώ -και κρίνω- ότι άκουσα τις φωνές νέων παραγόντων, που δεν φαίνονταν ότι ήταν κοντά σε αυτές τις απόψεις, που προστέθηκαν από χθες στον κατάλογο αυτών που μέσα από το επαγγελματικό ποδόσφαιρο και μέσα από την ΕΠΟ έχουν μια άλλη άποψη.
Κρίνω, λοιπόν, ότι θα πρέπει αυτή την ευκαιρία να την αρπάξετε από τα μαλλιά. 'Ηδη και στην πενταμελή μετέχουν πλέον τρεις φωνές, που συμφωνούν με αυτά τα οποία φέρνει και το παρόν νομοσχέδιο και ενδεχομένως και με τις προθέσεις, που έχετε για το μέλλον. Και ο κ.Φιλιππίδης -ο Παναθηναϊκός δηλαδή- βγήκε ανοιχτά χθες και μίλησε, ενώ πρώτα ήταν μόνο μια ομάδα, ο ΠΑΟΚ και ουσιαστικά και η ΑΕΚ έκανε μια σαφή τοποθέτηση. Δεν ξέρω, αν υπάρχει υπαναχώρηση, όπως άκουσα από κάποιο στέλεχός της, αλλά είναι μια σαφής τοποθέτηση.
Συνεπώς δεν υπάρχει κανένας φόβος πλέον απ' αυτόν το διάλογο. Αφαιρούνται και τα τελευταία προσχήματα και νομίζω πως ο διάλογος θα είναι αυτό που θα μας βγάλει από το χάος που δημιουργήθηκε μετά τη χθεσινή πρωτοφανή επίδειξη, κατά τη γνώμη μου, θράσους από την Ελληνική Ποδοσφαιρική Ομοσπονδία.
Πιστεύω ότι και η Νέα Δημοκρατία θέλει -γιατί τα άλλα κόμματα
τοποθετήθηκαν- να μην είναι ένας Πόντιος Πιλάτος, αλλά να συστρατευθεί σε αυτή την προσπάθεια χωρίς επιφυλάξεις -είναι φανερό ότι έχουμε όλοι μας ορισμένες επιφυλάξεις- να ξεκαθαρίσουμε την κατάσταση τώρα που μας δίδεται αυτή η ευκαιρία.
Αυτό που πράγματι είπε ο κύριος Πρόεδρος της ΕΠΟ για τις αντιεθνικές απόψεις και που είναι ένα μελανό γεγονός, φαίνεται πεντακάθαρα και από ένα άλλο σημείο.
Στην πρωτοφανή χθεσινή ανακοίνωση της Ελληνικής Ποδοσφαιρικής Ομοσπονδίας υπάρχει μια ακόμα πιο ιταμή και χυδαία πρόκληση. 'Οχι απλώς το αφήνουν να υπονοηθεί, το θέτουν ως σημείο των ενεργειών τους -το είπε και ο κ. Ορφανός- ότι θα προσπαθήσουν μέσω πλέον της ΔΟΕ να εμπλέξουν και το τουρνουά του ποδοσφαίρου, το ολυμπιακό τουρνουά, που θα γίνει στην Ελλάδα το 2004. Αυτή είναι η αντεθνική και η ανθελληνική ενέργεια, όχι αυτά που συζητήσαμε εμείς στη Βουλή. Αυτό είναι ένας κόλαφος. Μέσα σ' αυτόν το βόρβορο και σ' όλο αυτό το βόθρο να εμπλέκεται ό,τι ζητάει η Ελλάδα να κάνει με μοναδικό τρόπο: Ολυμπιακούς Αγώνες συνδεδεμένους με ιδανικά σε μια χώρα, που τους γέννησε και σε μια χώρα που της έχουν δώσει τους αγώνες για να τους αποκαθάρει. Κακά τα ψέματα, γι' αυτό τους πήραμε τους αγώνες. Τους πήραμε γιατί είχαν ενοχές. Αλλά τώρα βλέπετε ότι ακούγονται και άλλες φωνές και υπάρχουν και ελληνικές φωνές, που στην
κινδυνολογία αυτής της ιστορίας συνδράμουν, αντί να κόψουν το κεφάλι αυτής της κινδυνολογίας.
Λέω, λοιπόν, ότι δεν θα αφήσουμε να περάσει ένα τέτοιο μήνυμα στο ελληνικό Κοινοβούλιο σαφέστατα. Κανένας λόγος δεν χωρίζει τα κόμματα σε αυτήν τη συμπεριφορά.
Και θα σας πω και τη δική μου εμπειρία -σας την είπα και προχθέςγιατί πιστεύω ότι πρέπει να πάρετε και μια ακόμη πρωτοβουλία, κύριε Υφυπουργέ.
Η FIFA δεν είναι ένα ουδέτερο αθλητικό δικαστήριο. Δεν είναι μια
ουδέτερη αθλητική ομοσπονδία παγκόσμια. Η εμπειρία μου και η βεβαιότητά μου είναι, κύριε Υφυπουργέ, ότι η FIFA είναι μια κακή εικόνα της ΕΠΟ. Περί αυτού πρόκειται. Δηλαδή, θα αντιμετωπίσετε και ενδεχομένως θα το ξέρετε ήδη, μια ΕΠΟ χειρότερη. Δεν κάνει μια διάκριση στο αν έχουν δίκιο οι ομοσπονδίες και δεν κάθεται να κρίνει αν νομοθετούμε ή δεν νομοθετούμε σωστά. Ταυτίζεται κατά κανόνα, στις ενενήντα εννέα από τις εκατό περιπτώσεις, με τις οικείες ομοσπονδίες.
Το έχω υποστεί στη Λεπτοκαρυά, όταν είχε έρθει ο περιβόητος
κ. Ρουφίνενρ που απ' ό,τι ακούω θα εμπλακεί στην ιστορία αυτή και ο οποίος ούτε λίγο ούτε πολύ, ενώ είχαμε συμφωνήσει ήδη στη Ζυρίχη ότι θα κρατήσουμε μια στάση ενωτική, εταυτίσθη με ένα κομμάτι της ΕΠΟ, το οποίο ήταν αυτό που γύρευε κάτι πραξικοπηματικά εκείνη την ώρα.
'Ετσι συμπεριφέρεται η FIFA και θέλω να το ξέρετε αυτό. Κατά τη γνώμη μου λοιπόν η FIFA θα πρέπει να ενημερωθεί, πριν ενημερωθεί και από την άλλη μεριά. Αντιλαμβάνομαι τη σταθερή σας προσήλωση στο να λέτε -και το είπατε σήμερα στην τηλεόραση- "εγώ δεν έχω να κάνω κάτι". Βεβαίως αυτονόητο είναι, δεν έχετε κάνει κάτι, που να μην είναι δημοκρατικό, που να μη το δέχεται η ελληνική πολιτεία, αλλά νομίζω ότι ταυτόχρονα, για να μην έχουμε καμιά επιπλοκή, απ' αυτές που περιέγραψα προχθές που μίλησα, θα πρέπει να ενημερωθεί η FIFA και από το Υφυπουργείο, για το τι έχει γίνει στην Ελλάδα και όχι να αφήσετε να ενημερώνουν αυτοί. Αυτοί ενημερώνουν κατά κανόνα στραβά και όπως τους συμφέρει.
Τέλος, θέλω να πω ότι αυτοί που θέλουν να κόψουν το ποδόσφαιρο από το ολυμπιακό τουρνουά αφαιρούν από τη χώρα και μια άλλη δυνατότητα. Για μένα το ελληνικό ποδόσφαιρο που πασχίζει να διακριθεί και δεν τα καταφέρνει τα τελευταία έξι χρονια και η μια ήττα -όχι ταπεινώσεις βέβαια- διαδέχεται την άλλη, ο ένας αποκλεισμός διαδέχεται τον άλλο, έχει μια μοναδική ευκαιρία για μια διάκριση το 2004. Γιατί στους Ολυμπιακούς Αγώνες, όπως ξέρετε, είναι ευρύ το φάσμα της δυνατότητας συμμετοχής και από αθλητές και έχει δυνατότητα η Ελλάδα που θα μετέχει, ούτως ή άλλως στη τελική φάση, βάση του προνομίου που έχει σαν διοργανώτρια χώρα, να κάνει μια μεγάλη διάκριση σ' αυτό το χώρο. Και αυτό πάνε να το στερήσουν εκ προοιμίου, με αυτήν την άθλια χθεσινή απόφαση;
Τέλος, έχω να πω ότι από τους δεκατρείς λόγους, που επικαλούνται για την αναβολή του πρωταθλήματος, αυτήν την ιταμή πρόκληση, κανείς δεν είναι που να μην ίσχυε και χθες και προχθές και πριν ένα μήνα. 'Αρα αυτοί οι δεκατρείς λόγοι είναι ένα άθλιο πρόσχημα για να διαπράξουν αυτό το πραξικόπημα που έγινε και στο οποίο είμαστε όλοι σύμφωνοι.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συντομεύετε.
ΓΕΩΡΓΙΟΣ ΛΙΑΝΗΣ: Κλείνω, κύριε Πρόεδρε, παίρνοντας αφορμή απ' αυτό
που είπε ο κ. Ορφανός, σχετικά με το οδυνηρό αποτέλεσμα στην Αλβανία. Οδυνηρό ήταν το αποτέλεσμα, διότι κατά κάποιο τρόπο σηματοδοτεί ένα
καινούριο αποκλεισμό.
Θα πω όμως την άποψή μου, γιατί δεν συμπίπτει απολύτως μ' αυτό που ακούστηκε. Βεβαίως δεν είναι ταπεινωτικό να χάνει μια εθνική ομάδα,
βεβαίως δεν είναι ένα γεγονός, το οποίο είναι προς εθνική οδύνη, αλλά όμως, μια εθνική ομάδα η οποία προσπαθεί να προκριθεί τρεις φορές σε παρόμοια μεγάλα αθλητικά γεγονότα και δεν τα καταφέρνει, χρειάζεται μια σκληρή κριτική. Συμφωνούμε σ' αυτό. Βεβαίως δεν είμαι απ' αυτούς που δεν θα δέχονταν μια ήττα της ομάδας από οποιαδήποτε ομάδα και πολύ περισσότερο που η Αλβανία -όπως δεν γνωρίζουν οι περισσότεροι- δεν είναι είναι μια τυχαία ομάδα.
ΠΡΟΕΔΡΕΥΩΝ (Κωνσταντίνος Γείτονας): Για την οικονομία ...
ΓΕΩΡΓΙΟΣ ΛΙΑΝΗΣ: Εντάξει, κύριε Πρόεδρε, είμαι στο νομοσχέδιο.
Κλείνω, λέγοντας ότι στηρίζω τα άρθρα ένα προς ένα αυτού του σχεδίου νόμου και θα μου επιτρέψετε να μην είμαι παρών την ώρα της ψηφοφορίας, γιατί θα πρέπει να φύγω για Φλώρινα.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω τη τιμή να ανακοινώσω στο Σώμα ότι την συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" πενήντα πέντε μαθητές και τρεις συνοδοί
- καθηγητές από το 8ο Λύκειο Λάρισης.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Ο κ. Θωμάς έχει το λόγο.
ΓΕΩΡΓΙΟΣ ΘΩΜΑΣ: Κύριε Πρόεδρε, πραγματικά θεώρησα υποχρέωσή μου να πάρω το λόγο, μετά από τη χθεσινή αντιδημοκρατική, αντισυνταγματική συμπεριφορά της ΕΠΟ.
Νομίζω ότι η χθεσινή ενέργεια της ΕΠΟ έθεσε καίρια το ζήτημα, ποιος πραγματικά -παραφράζοντας μια γνωστή φράση- εποπτεύει και οργανώνει τα ζητήματα αθλητισμού. Κάποιοι φαίνεται ότι είχαν μάθει για χρόνια τώρα να επιβάλλουν τους κανόνες τους, να επιβάλλουν τους όρους και να ζουν σε βάρος του δημοσίου χρήματος. Βέβαια πρέπει να πω ότι η χθεσινή ενέργεια της ΕΠΟ δείχνει ότι η Βουλή πορεύεται πραγματικά στο σωστό δρόμο.
Με αφορμή όμως τα χθεσινά και άλλα ζητήματα που θέσαμε και στην
επιτροπή, πιστεύω ότι η ανάγκη λήψης περαιτέρω μέτρων, κύριε Υπουργέ, για το χώρο του αθλητισμού, ιδιαίτερα σε ό,τι έχει σχέση με τη διαιτησία, με την ιδιοκτησία και άλλα ζητήματα, είναι άμεση. Ακόμη θα πρέπει να ακολουθήσουν και άλλα σχέδια νόμου που θα ρυθμίσουν τα θέματα αυτά.
Ο αθλητισμός όμως, όπως λέμε και όπως είναι, αποτελεί ένα κοινωνικό αγαθό και σαν τέτοιο θα πρέπει να προστατεύεται και να οργανώνεται από την πολιτεία.
Διαβάζοντας το άρθρο 1, κύριε Υπουργέ, βλέπω ότι μένει απέξω ένας κρίσιμος χώρος -γνωρίζω ότι δεν είναι στην άμεση εποπτεία ο χώρος αυτός- οι όμιλοι φιλάθλων. Γνωρίζουμε σήμερα ότι στους χώρους αυτούς ξεκινούν πάρα πολλά προβλήματα, που έχουν σχέση με τη βία και με μια σειρά άλλα ζητήματα. Τελευταία έχουμε δει πούλμαν στην εθνική να τα σταματούν για διάφορα συμβαίνοντα, ναρκωτικά κλπ.
Θεωρώ ότι τα κωλύματα τα οποία θεσπίζονται για τους φορείς του άρθρου, πρέπει να ισχύουν και για τους ομίλους φιλάθλων. Δεν ξέρω αν 
ισχύουν ή αν μπορούν να συμπεριληφθούν σ' αυτή τη διάταξη. Αν όχι, νομίζω ότι θα πρέπει να τα λάβετε σοβαρά υπόψη σε επόμενα σχέδια νόμων. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριοι συνάδελφοι, είναι
πολύ σημαντικό, που σήμερα στην Αίθουσα αυτή, η πολιτεία επιβεβαιώνει με τους επίσημους θεσμούς της, που εκφράζουν τη λαϊκή βούληση και κυριαρχία, την ομόθυμη αποφασιστικότητά της για εξυγίανση και διαφάνεια.
Σήμερα επιβεβαιώσαμε για μια ακόμα φορά τη συνταγματική υποχρέωση της πολιτείας να λαμβάνει μέτρα προστασίας του αθλητισμού, της ανηλικότητας και του δημοσίου χρήματος. Επιβεβαιώσαμε την αποστολή της πολιτείας να θέτει αυτή και μόνο αυτή τους κανόνες για κάθε κοινωνική δραστηριότητα. Οι πολιτικοί και οι δημοκρατικοί θεσμοί βγήκαν ενισχυμένοι με την υποστήριξη όλων των πτερύγων της Βουλής.
Πρέπει ακόμη να πω ότι μία δράκα ανθρώπων σε καμία περίπτωση δεν μπορεί να τραβάει από το αυτί ολόκληρη την κοινωνία και κυρίως την ομόφωνη πολιτεία.
Χθες πίστεψαν ότι μπορούν να εκβιάσουν και να διαπραγματευθούν τη νομιμότητα. Σήμερα πήραν από όλους μας την απάντηση που άξιζε απέναντι σε αυτή την απόπειρα.
ΠΡΟΕΔΡΕΥΩΝ (Κωνσταντίνος Γείτονας): Την πήραν από όλες τις πτέρυγες. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αυτό είναι το πολύ
σημαντικό.
Θεσμοί αυτοδιοίκητοι μπορεί να υπάρχουν, θεσμοί ασύδοτοι δεν μπορεί
να υπάρχουν. Η πολιτεία έχει και τη δυνατότητα και τη θέληση και την υποχρέωση να διασφαλίσει την ομαλότητα από δω και πέρα.
'Ερχομαι ευθύς να δηλώσω σε σχέση με την τοποθέτηση του κ. Κωνσταντόπουλου ότι συμφωνώ απολύτως. Εδώ που έφθασαν τα πράγματα, το θεσμικό πλαίσιο εξυπαρχής, από τη ρίζα, πρέπει να γίνει. Πίστευα και εγώ ότι χωράνε κάποιες βελτιώσεις, αποδεικνύεται ότι δεν χωράνε βελτιώσεις. Και είχα την ευκαιρία να δηλώσω και προχθές τα μέτρα, τα οποία επ' ευκαιρία του νομοσχεδίου συζητήσαμε ότι θα πρέπει να πάρουμε γρήγορα και είναι αυτά τα οποία αφορούν τη διαιτησία, την πολυιδιοκτησία και την
αθλητική δικαιοσύνη, βεβαίως και τη βία.
Πρέπει εδώ να τονίσω και είναι πολύ σημαντικό βεβαίως και το πόθεν έσχες. Διότι πρέπει να σας πω, κυρίες και κύριοι συνάδελφοι, ότι πήραμε όλοι μας μία επιστολή τις προηγούμενες ημέρες ως Βουλευτές του Ελληνικού Κοινοβουλίου, από κάποιους που διαμαρτύρονταν για το ότι εμείς θέλουμε ενδεχομένως να νομοθετήσουμε με έναν τρόπο που δεν συνάδει με το Σύνταγμα.
Διάβασα κατάπληκτος σ' αυτήν την επιστολή -και νομίζω το διαβάσαμε
όλοι- να δηλώνει κάποιος, ο οποίος μέχρι το 1998 ήταν υπάλληλος του δημοσίου με μισθό το πολύ τριακόσιες χιλιάδες (300.000) δραχμές, ότι καθ' όν χρόνον ήταν υπάλληλος ασκούσε τη δραστηριότητα παράγοντα ομάδας, από την οποία ομάδα, όχι μόνο δεν πήρε χρήματα, αλλά διέθεσε δεκάδες εκατομμύρια δραχμές. Λέει στην επιστολή ο υπάλληλος του δημοσίου ότι διέθεσε δεκάδες εκατομμύρια δραχμές. Την έχετε όλοι σας την επιστολή. Και 
βεβαίως εδώ θα πρέπει να ερωτηθεί για το πόθεν έσχες αυτός και όλοι τους. Για το πού βρίσκουν αυτά τα δεκάδες εκατομμύρια και τα οποία διαθέτουν υποτίθεται για τις ομάδες,τις οποίες αναλαμβάνουν. Βεβαίως,ναι και το πόθεν έσχες. Βεβαίως, ναι, και η ονομαστικοποίηση των μετοχών, όχι όπως είναι στο νόμο σήμερα. Διότι ο νόμος μιλάει για ονομαστικοποίηση των μετοχών, αλλά σταματάει σε ένα σημείο ότι φθάνει στα ονόματα των
εταιρειών και όχι των προσώπων που αποτελούν τις εταιρείες. Οι μετοχές θα προσωποποιηθούν, θα εξατομικευθούν, θα αποκτήσουν ονοματεπώνυμο για να σταματήσει η διαδικασία των off shore εταιρειών, που κατέχουν και εδώ θα χτυπηθεί η πολυιδιοκτησία.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς
και της Προόδου): Ποιά είναι τα φυσικά πρόσωπα το γνωρίζουν οι τράπεζες που δανειοδοτούν αυτές τις εταιρείες.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριοι συνάδελφοι, νομίζω ότι η δύναμη που απορρέει από την ομόθυμη άποψη, που έχει η Βουλή πάνω στα ζητήματα αυτά, δεν αφήνει περιθώριο σε κανέναν από εμάς να χειριστεί τα ζητήματα με ημίμετρα. Τα μέτρα που πρέπει να ακολουθήσουν και θα ακολουθήσουν πρέπει να είναι γενναία ακριβώς για να δώσουν ριζικές απαντήσεις σε ένα πρόβλημα, που ταλαιπωρεί και εν πάση περιπτώσει δημιουργεί αγωνίες στο σύνολο του ελληνικού λαού.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Θέλω τώρα να δώσω δύο-τρεις απαντήσεις στα ερωτήματα, που έθεσε ο κ. Ορφανός σχετικά με τις διατάξεις. Εκεί που λέμε για τα γραφεία της φυσικής αγωγής προέκυψε ένα κενό. Τα γραφεία αυτά ανήκαν στις νομαρχιακές αυτοδιοικήσεις. Με την απόφαση του Συμβουλίου Επικρατείας το Υπουργείο Παιδείας έφερε νόμο και τα γραφεία φυσικής αγωγής πέρασαν πάλι στις κεντρικές υπηρεσίες του Υπουργείου Παιδείας, με αποτέλεσμα η αρμοδιότητα αδειοδότησης των γηπέδων να ανήκει στη Νομαρχιακή Αυτοδιοίκηση οι δε υπηρεσίες να έχουν πάει σε άλλο Υπουργείο.
Φέτος, λοιπόν, και επειδή πρόκειται να ρυθμίσουμε και το θέμα αυτό οριστικά με το επόμενο νομοσχέδιο, κάνουμε αυτήν τη μεταβατική ρύθμιση για να μπορέσουν να υπάρξουν οι αδειοδοτήσεις και οι έλεγχοι των εγκαταστάσεων μέσα στις οποίες γίνονται οι αγώνες.
Θέλω επίσης να πω για την παράταση της προθεσμίας προκειμένου να
προσαρμοστούν τα καταστατικά των σωματείων.
Πρέπει να σας πω, κύριοι συνάδελφοι, ότι αυτή η διάταξη αφορά σωματεία των χωριών. 'Ολοι οι μεγάλοι φρόντισαν και έκαναν τις προσαρμογές. Υπάρχουν όμως μερικά μικρά ερασιτεχνικά σωματεία, που για οποιουσδήποτε λόγους δεν κατάφεραν να προσαρμοστούν...
ΠΡΟΕΔΡΕΥΩΝ (Παναγιώτης Σγουρίδης): Που είναι και το φυτώριο του
αθλητισμού.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θέλω, λοιπόν, να τους δώσουμε αυτήν τη δυνατότητα για να μην διαλυθούν αυτά τα σωματεία. Και ταυτόχρονα, όπως είναι διατυπωμένη αυτή η διάταξη, δεν δημιουργεί κανένα πρόβλημα στις αποφάσεις που εν τω μεταξύ θα έχουν πάρει. Γιατί ουσιαστικά πρόκειται για μια παράταση προθεσμίας και επομένως δεν δημιουργεί πρόβλημα ακυρότητας σε ό,τι έχουν αποφασίσει μέχρι τώρα.
Η Νέα Δημοκρατία κρατά επιφυλάξεις για το ελεγκτικό συμβούλιο γιατί
θα ήθελε να δει τη δουλειά του, που πράγματι δεν έχει γίνει μέχρι τώρα και σας είπα τους λόγους που δεν έχει γίνει. Στη συνέχεια θα φέρουμε πολύ γρήγορα στη Βουλή νομοσχέδιο για να συζητήσουμε ακόμα περισσότερο για το
ελεγκτικό συμβούλιο. Γιατί νομίζω ότι και αυτό το συμβούλιο που τώρα το κάνουμε ανεξάρτητο από τους ελεγχομένους, είναι ανάγκη να το οπλίσουμε με αρμοδιότητες τέτοιες για να μην μπορεί κανένας να γλιτώσει τον έλεγχο. Πρέπει δηλαδή να το εξοπλίσουμε με τέτοιο τρόπο και υπάρχουν παραδείγματα από άλλα ελεγκτικά σώματα που διαθέτει το κράτος, έτσι ώστε κανείς να μην μπορεί να γλιτώσει τον έλεγχο.
Τελειώνοντας θα ήθελα να εκφράσω την ικανοποίησή μου γιατί η Βουλή σήμερα απάντησε με τον πιο κατηγορηματικό τρόπο στο σύνολό της απέναντι σε αυτό που επιχειρήθηκε να γίνει χθες με αυτές τις αποφάσεις που έχουν πάρει οι διάφοροι, ότι η πολιτεία δεν εκβιάζεται, η Κυβέρνηση δεν εκβιάζεται και κυρίως δεν εκβιάζεται η Βουλή.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, θα ξεκινήσω και εγώ συναινετικά.
Το άρθρο 1 θα το ψηφίσουμε, μετά τις τροποποιήσεις που δέχθηκε ο Υπουργός, που μετά από πολλές συζητήσεις στην επιτροπή και ο ίδιος κατάλαβε ότι είχε φέρει μια αντισυνταγματική διάταξη.
Χαιρόμαστε ιδιαιτέρως που αποδέχθηκε όλες τις παρατηρήσεις της
Επιστημονικής Υπηρεσίας της Βουλής, γι'αυτό και το ψηφίζουμε.
Επίσης με χαρά άκουσα τον Υπουργό να υιοθετεί τις προτάσεις και του
κ. Κωνσταντόπουλου και της Νέας Δημοκρατίας για το πόθεν έσχες των παραγόντων του αθλητισμού, ιδιαίτερα του επαγγελματικού και την ονομαστικοποίηση των μετοχών, των ανώνυμων ποδοσφαιρικών εταιρειών.
Πολύ φοβάμαι όμως ότι είστε εκτός γραμμής. Η Κυβέρνησή σας τέτοιου
είδους κανόνες διαφάνειας -και θα εξετάσουμε βέβαια τη διάταξη, που θα φέρετε εσείς- δεν τους επιθυμεί.
Την Τρίτη θα συζητηθεί το νομοσχέδιο για το Εθνικό Ραδιοτηλεοπτικό
Συμβούλιο. 'Εχουμε κάνει πολύ μεγάλη συζήτηση, κύριε Κωνσταντόπουλε, γι'αυτό το θέμα.
Η Κυβέρνησή σας, κύριε Υφυπουργέ, σε αυτήν την Αίθουσα έδωσε μάχη
για να κρύβονται οι ιδιοκτησίες των Μέσων Μαζικής Ενημέρωσης πίσω από off shore εταιρείες και πίσω από εταιρείες holdiηg.
Η ονομαστικοποίηση είναι μια πρόταση της Νέας Δημοκρατίας από το 1995. Εμείς προτείναμε αυτήν τη διάταξη στη Βουλή, εμείς θέλαμε να βρούμε τη διασύνδεση προμηθευτών και εργολάβων του δημοσίου, που ελέγχουν τα ΜΜΕ και χρηματοδοτούν το πολιτικό μας σύστημα. Εσείς την ευνουχίσατε, η δικιά σας η Κυβέρνηση. Εγώ χαίρομαι που δέχεσθε σήμερα αυτήν την πρόταση για το ποδόσφαιρο. Πολύ φοβούμαι ότι είστε εκτός γραμμής και μη σας στοιχίσει αυτή η ιστορία. Περιμένουμε να δούμε τη διάταξη.
ΠΡΟΕΔΡΕΥΩΝ (Παναγιώτης Σγουρίδης): Δηλαδή φοβόσαστε για το πολιτικό
μέλλον του κ. Φλωρίδη; Δεν νομίζω.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Φοβάμαι ότι δεν είναι ενήμερος για την τακτική της Κυβέρνησής του. Εγώ, κύριε Πρόεδρε, στη συζήτηση επί της αρχής προσπάθησα να ενημερώσω εμμέσως τον κ. Φλωρίδη, ο οποίος έχει έναν ενθουσιασμό. Κατά τη κρίση μου κάνει και πολλά λάθη και δημιουργεί προβλήματα. Θα αναφερθώ παρακάτω. Του ανέφερα μια σειρά από διατάξεις νόμων, που υπηρετούν την αδιαφάνεια και όχι την διαφάνεια, συγκαλύπτουν πράξεις και παραλείψεις και ευνοούν έχοντες και κατέχοντες. Και με αυτήν την έννοια δέχομαι τη δήλωσή του μέχρι αποδείξεως του εναντίον, αλλά περιμένουμε να δούμε και τη συγκεκριμένη διάταξη.
ΠΡΟΕΔΡΕΥΩΝ (Παναγιώτης Σγουρίδης): Γι' αυτό πρέπει να ψηφισθεί και
ομοφώνως αυτό, αν θέλουμε να δώσουμε το μήνυμα.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: 'Ερχομαι τώρα στα υπόλοιπα θέματα. Κύριε Υπουργέ, ψηφίζετε ανάλογα με τα συμφέροντα της στιγμής. Σας το έχουμε πει αυτό και κατά τις προηγούμενες ημέρες της συζήτησης αυτού του νομοσχεδίου. Ψηφίζετε τα νομοσχέδια ανάλογα με τις προσωπικές σας προτιμήσεις, συμπάθειες και επιλογές. Δεν υπάρχει αμφιβολία ότι το άρθρο 1 σε κάτι τέτοιο αναφέρεται. Οι ευθύνες σας είναι μεγάλες και συγκεκριμένες και πριν περάσουν δύο ημέρες αυτά τα οποία σας επισημάναμε την περασμένη Τετάρτη γίνονται πράξη. Και το να σταματήσει ή να ανασταλεί το επαγγελματικό ποδόσφαιρο, πληροφορούμαι και το επαγγελματικό μπάσκετ...
ΓΕΩΡΓΙΟΣ ΦΛΩΡΙΔΗΣ (Υφυπουργός Αθλητισμού): Εμείς ευθυνόμαστε; Θεωρείτε ότι σωστά μας εκβιάζουν;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως ευθύνεσθε. Ευθύνεσθε γιατί δεν
συνεννοείσθε ούτε με τις ελληνικές ούτε με τις διεθνείς ομοσπονδίες. 
Ευθύνεσθε γιατί φέρνετε αποσπασματικές διατάξεις. Ευθύνεσθε γιατί πράγματι νομίζετε ότι ξεκινάει η πολιτική της Κυβέρνησης επί του αθλητισμού από σας. Εσείς μόλις προηγουμένως είπατε ότι είναι άχρηστο το νομοσχέδιο, που ψήφισε ο κ. Φούρας πριν από ένα χρόνο. Ουσιαστικά αυτό είπατε. Αρχίζετε από μηδενική βάση. Εσείς είπατε σε δηλώσεις σας ότι δεν φταίτε για τον κ. Σαλαλέ, αλλά φταίει ο κ. Λιάνης που τον διόρισε. Εσείς είπατε ότι δεν φταίτε για τον κ. Σαλαλέ, αλλά φταίει ο κ. Φούρας που τον διατήρησε επί τόσα πολλά χρόνια στη θέση του. Εσείς κάνετε σαν μην ξέρετε ότι το μεγάλο αστέρι, το κεντρικό πρόσωπο των συζητήσεων για τον αθλητισμό στη Βουλή ήταν ο κ. Σαλαλές. 'Οπως κάθεται ο νομικός σας σύμβουλος πίσω από εσάς, εμείς βαρεθήκαμε να βλέπουμε τον κ. Σαλαλέ πίσω από τους εκάστοτε Υπουργούς επί του Αθλητισμού του ΠΑΣΟΚ. Μάλιστα στις επιτροπές έπαιρνε το λόγο για να μας εξηγεί. Ο κ. Σαλαλές είναι αυτός που σας πρότεινε το "ΠΡΟΚΑΘΟΡΙΣΜΕΝΟ ΣΤΟΙΧΗΜΑ" και το "ΒΙΝΤΕΟΛΟΤΤΟ". Σεις το κάνατε νόμο στη Βουλή. Δεν αρχίζουν, λοιπόν, από σήμερα.
'Ολα αυτά τα πλέγματα οικονομικών θεμάτων και ποδοσφαίρου, που εμπλέκουν και δημιουργούν τον παραγοντισμό στην πολιτική -σας το είπε ο κ. Κωνσταντόπουλος πάρα πολύ καλά- σεις τα εκθρέψατε. Εσεις εκτρέφετε τους Σαλαλέδες, εσείς εκτρέφετε όλα αυτά τα οποία κατηγορείτε σήμερα. Και αν όντως δρουν παράνομα, έχετε το νόμο στα χέρια σας να αλλάξετε αυτήν τη κατάσταση.
Φέρνετε, λοιπόν, ευθύνες γι' αυτά τα οποία συμβαίνουν σήμερα στο ποδόσφαιρο. Ανοίξατε τους ασκούς του Αιόλου και πραγματικά η πολιτική σας οδηγείται σε χρεοκοπία.
'Ερχομαι τώρα, κύριε Πρόεδρε, σε ένα άλλο θέμα. Χθες δημιουργήθηκε ένα άλλο πρόσθετο θέμα. Εσείς χθες, μετά την ψηφοφορία επί της πρότασης της Νέας Δημοκρατίας για σύσταση εξεταστικής των πραγμάτων επιτροπής για την Ολυμπιακή Αεροπορία, αναφέρατε τη μηνυτήρια αναφορά σε βάρος του παριστάμενου Υπουργού για το "Ιπποδρομιακό ΣΤΟΙΧΗΜΑ".
Είστε πολύ αυστηρός με αυτούς που κρίνετε. Εμείς ομονοούντες, όσον αφορά σκληρές διατάξεις ιδιαίτερα στον ευαίσθητο χώρο του αθλητισμού, ψηφίζουμε τη διάταξή σας. Αλλά δεν μπορεί να είμαστε αυστηροί μόνο με τους άλλους. Πρέπει πρώτοι εμείς να δίνουμε το παράδειγμα.
Αυτό, λοιπόν, που θέλω να σας ρωτήσω είναι, αν εσείς θα ζητήσετε από τα κόμματα, για τη διαφάνεια, να προχωρήσει η διαδικασία συζήτησης στη Βουλή -και εμείς σ' αυτό θα σας διευκολύνουμε- και εάν προτίθεσθε να ζητήσετε από τη Βουλή την άρση της ασυλίας σας.
Για να δούμε αν αυτά για τα οποία σας καταγγέλλουν ...
ΑΛΕΞΑΝΔΡΟΣ ΑΚΡΙΒΑΚΗΣ: Δεν είναι θέμα άρσης ασυλίας, είναι θέμα
σύστασης εξεταστικής επιτροπής.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως είναι.
...αν αυτά για τα οποία σας καταγγέλλει η Ευρωπαϊκή Επιτροπή -και
είχα χθες τη δυνατότητα να καταθέσω το συγκεκριμένο έγγραφο στη Βουλήέχουν βάση. Αυτό θα πει ευαισθησία. Αυτό θα πει με ίσα μέτρα και ίσα σταθμά. Θα το κάνετε αυτό; Αλλιώς μου θυμίζει τη λουδοβίκεια στάση ότι για όλους τους άλλους ο νόμος, αλλά l'etat c'est moi, εγώ είμαι το κράτος, εγώ μπορώ να κάνω ρυθμίσεις για όλους, αλλά όχι για τον εαυτό μου.
Κλείνω, κύριε Πρόεδρε, λέγοντας ότι εκκρεμούν και κάποιες απαντήσεις από την προηγούμενη συζήτηση. Δεν μας δώσατε απάντηση εάν η Κυβέρνηση συμφωνεί με το να γίνεται συζήτηση κάθε έξι μήνες για τους Ολυμπιακούς Αγώνες. Ο Πρόεδρος απάντησε για το Προεδρείο. Αλλά τη συμφωνία πρέπει να την κάνει η Κυβέρνηση. 'Εχει θέση η Κυβέρνηση; Δείξτε, λοιπόν, και το θάρρος σας και σε άλλα καυτά θέματα. Αρμόδιος Υπουργός Αθλητισμού είστε. Εάν η γενικότερη τάση να αναλάβει κάποιος υπεύθυνος για τους Ολυμπιακούς Αγώνες ισχύσει, μπορεί να είστε και ο αρμόδιος Υπουργός. Είστε και καθ'ύλην αρμόδιος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Το συζητήσαμε αυτό, κύριε
Κεφαλογιάννη.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Ποια είναι η θέση της Κυβέρνησης;
Για το "ΠΡΟΚΑΘΟΡΙΣΜΕΝΟ ΣΤΟΙΧΗΜΑ" εγώ, κύριε Υπουργέ, ξεφύλλισα χθες
το βράδυ τη σύμβαση. Δεν βρήκα καμία διάταξη που να σας απαγορεύει να παρέμβετε και να σταματήσετε τη συμμετοχή των ελληνικών ομάδων στα ευρωπαϊκά πρωταθλήματα. Εάν εσείς έχετε μια τέτοια διάταξη, να μας την πείτε. Να μας πείτε, με βάση αυτήν τη διάταξη της σύμβασης, μου απαγορεύεται να σταματήσω τη συμμετοχή των ελληνικών ομάδων και σε
ευρωπαϊκά πρωταθλήματα. Αλλιώς, κάνετε μισό βήμα, κάνετε μισό συμβιβασμό. Είναι μετέωρο το βήμα αυτό. Αν θέλετε πραγματικά κανόνες διαφάνειας,
κάθαρσης, πηγαίνετέ τα μέχρι τέλους. Αλλιώς υπάρχει σύγκλιση συμφερόντων μεταξύ αυτών που έχουν το "ΠΡΟΚΑΘΟΡΙΣΜΕΝΟ ΣΤΟΙΧΗΜΑ" και των ομάδων που συμμετέχουν. Και αυτό είναι σε βάρος των παικτών. Τοποθετηθείτε και σε αυτό ή πείτε μας, τέλος πάντων, το άρθρο που σας απαγορεύει.
Τέλος, κύριε Πρόεδρε, για τον κ. Σαλαλέ ο κύριος Υπουργός είπε κάποια πράγματα εδώ. Δικό σας στέλεχος είναι ο κ. Σαλαλές, μέλος της Κεντρικής σας Επιτροπής, όπως και ο πρόεδρος της ΕΠΟ, για τον οποίο είπατε αυτές τις σκληρές κουβέντες σήμερα, δικό σας στέλεχος είναι. Στέλεχος του 
ΠΑ.ΣΟ.Κ. είναι. Εσείς τον εκθρέψατε μέσα στους κόλπους του κόμματός σας. Τώρα τον καταράσθε. Δεν ανήκει σε καμία άλλη παράταξη. Για τον κ. Σαλαλέ ειπώθηκαν κάποια πράγματα. Εάν αυτά που λέτε ισχύουν -και εγώ δέχομαι
αυτά που λέτε- τότε εσείς έξι μήνες Υπουργός, γιατί δεν τον αποστείλατε στον εισαγγελέα; 'Εχετε προσωπικές ευθύνες. Πώς έρχεστε εδώ έτσι εύκολα και λέτε κάποια πράγματα, χωρίς να έχετε πάρει τις απαραίτητες αποφάσεις, να έχετε κάνει αυτά, που πρέπει σαν Υπουργός για να αποστείλετε κάποιο στέλεχος το οποίο, όπως εσείς είπατε, δεν δρα σωστά, στον εισαγγελέα; Αλλιώς την κάνετε αυτήν τη δήλωση λόγω της συγκυρίας της δημοσιότητας και γιατί θέλετε να αποσείσετε και από το ΠΑ.ΣΟ.Κ. και από σας και από την Κυβέρνησή σας τις ευθύνες, γι'αυτά που έκανε ο κ. Σαλαλές αυτά τα χρόνια στον ΟΠΑΠ.
ΠΡΟΕΔΡΕΥΩΝ (Παναγιώτης Σγουρίδης): Πολύ σύντομα σε αυτά που αφορούν
το Προεδρείο, για όσα είπε ο κ. Κεφαλογιάννης.
Είπατε για το θέμα της δίωξης, της ανακοίνωσης που έγινε από την
Εισαγγελία Αθηνών για τον κύριο Υπουργό.
'Εχω να σας πω το εξής: Εγώ απλώς το ανακοίνωσα, από εκεί και πέρα ισχύουν όσα ισχύουν στον Κανονισμό της Βουλής. Ισχύει το άρθρο 86 του Συντάγματος ότι μόνο η Βουλή μπορεί να κατηγορεί Υπουργούς και δεύτερον ότι από εκεί και πέρα ακολουθείται η κανονική διαδικασία περί της άρσεως ασυλίας, δηλαδή θα πάει στην επιτροπή.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Συμφωνώ.
ΠΡΟΕΔΡΕΥΩΝ (Παναγιώτης Σγουρίδης): 'Αρα αυτά είναι γνωστά. 'Οσο δε
για το θέμα των Ολυμπιακών Αγώνων που είπατε, απήντησε μεν ο Πρόεδρος της Βουλής. Από την άλλη μεριά μπορώ να σας πω ότι μπορούμε μέσα από την κανονική κοινοβουλευτική διαδικασία ελέγχου να συζητάμε το θέμα των Ολυμπιακών Αγώνων, όποτε θέλετε εσείς και όποτε θέλουν τα μικρότερα κόμματα. 'Εχουμε ανάγκη από επίκαιρες ερωτήσεις και δεν γίνονται επερωτήσεις. Ο Κανονισμός μας δίνει δικαιώματα, τα οποία εμείς δεν τα εκμεταλλευόμαστε, δεν τα αξιοποιούμε.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, το Προεδρείο ορθώς πράττει.
Και στην περίπτωση της μηνυτήριας αναφοράς για τον Υπουργό ορθώς
πράξατε. Και γνωρίζω τις συγκεκριμένες διατάξεις του Κανονισμού. Το ερώτημά μου προς τον Υπουργό είναι πολιτικό: Εάν με τον ίδιο τρόπο που κρίνουμε αυστηρά άλλους, κρίνουμε και τους εαυτούς μας και αν ο ίδιος ζητά -μπορεί η Βουλή να μη θέλει να το κάνει- από τη Βουλή, ζητά από τα κόμματα, ζητά από τους Βουλευτές να προχωρήσει αυτή η διαδικασία. Πολιτικό είναι το ερώτημα.
'Οσον αφορά στο δεύτερο, επίσημη απάντηση δεν έχουμε πάρει. Δεν έχουμε πάρει δηλαδή επίσημη απάντηση για το ποια είναι η θέση της Κυβέρνησης για τους Ολυμπιακούς Αγώνες και τη συζήτηση, που πρέπει να γίνεται κάθε έξι μήνες.
ΠΡΟΕΔΡΕΥΩΝ (Παναγιώτης Σγουρίδης): Τα είπατε αυτά, κύριε Κεφαλογιάννη. Εγώ ήμουν υποχρεωμένος να τα θέσω για τον Κανονισμό. 
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Τα έχουμε καταθέσει στον Πρόεδρο της Βουλής.
Ο κ. Καραμανλής τον επισκέφθηκε γι' αυτόν το λόγο. Η Κυβέρνηση οφείλει
να έχει θέση. Θέλουμε συναίνεση στο θέμα των Ολυμπιακών Αγώνων και ο παριστάμενος Υπουργός σαν υπεύθυνος Υπουργός στο συγκεκριμένο τομέα οφείλει να δώσει μια απάντηση.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ορίστε, κύριε Βαρβιτσιώτη, έχετε το λόγο ως προτασσόμενη δευτερολογία για δύο λεπτά.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, από όσα ακούσαμε από τον κύριο Υπουργό να λέει, καταλαβαίνουμε ότι η διαφάνεια έχει γίνει μια λέξη, πανάκεια σε όλα τα προβλήματα που αντιμετωπίζει σήμερα ο τόπος και ιδιαίτερα ο χώρος του αθλητισμού. 'Ομως η πραγματική διαφάνεια δεν
βλέπουμε πραγματικά να εφαρμόζεται. Τυχαία θέλετε; Σύμπτωση διαβολική; Χθες βγήκε το θέμα του κ. Σαλαλέ, το οποίο δείχνει ότι δεν υπάρχει
διαφάνεια ή αν θέλετε δεν υπάρχει, η ευπρέπεια που θα έπρεπε να υπάρχει στους ανθρώπους που αναλαμβάνουν μια υψηλή κρατική θέση για τον τρόπο με τον οποίο χειρίζονται κάποια πράγματα.
Σήμερα βγαίνει το θέμα του ΟΔΙΕ. Αύριο, κύριε Υπουργέ, θα βγει το
θέμα του "ΣΤΟΙΧΗΜΑΤΟΣ". Και ξέρετε πάρα πολύ καλά από φέτος το καλοκαίρι, που συζητήσαμε εδώ το νομοσχέδιο των Ολυμπιακών Αγώνων -και έθεσα υπόψη σας- το θέμα των δικαιωμάτων των πρωταθλημάτων. Ποιοι έχουν την αντιπροσώπευση αυτών των δικαιωμάτων, αν ο ΟΠΑΠ είναι εξασφαλισμένος, όσον αφορά στα δικαιώματα που διαπραγματεύεται και πουλάει. Και ακόμα απάντηση δεν έχουμε πάρει.
Κύριε Υπουργέ, κάνετε ένα βήμα πολύ μικρό, πολύ σεμνό, πολύ άτολμο στο να σπάσετε πραγματικά αυτό το σπυρί του αποστήματος που λέγεται ελληνικός αθλητισμός. Αυτό που πρέπει να καταλάβουμε όταν συζητάμε για το ποδόσφαιρο είναι ότι το ποδόσφαιρο είναι μια επιχείρηση. Μια τεράστια επιχείρηση. Παγκόσμια. Μια επιχείρηση τρισεκατομμυρίων. Μια επιχείρηση στην οποία πρέπει να βάλουμε τους πιο απλούς, αλλά και τους πιο άτεγκτους και σκληρούς κανόνες εφαρμογής όλων των διατάξεων για τη διαφάνεια.
Και εμείς δεν κάνουμε τίποτα απ' αυτό. Εμείς κάνουμε ένα δειλό αποσπασματικό βήμα. Εμείς στη Νέα Δημοκρατία ερχόμαστε και συντασσόμαστε μαζί σας μόνο και μόνο για να σας δείξουμε ότι έχουμε τη διάθεση, έχουμε την ορμή, έχουμε τη θέληση να προχωρήσουμε σε μεγαλύτερα βήματα. Αλλά τα μεγαλύτερα βήματα, κύριε Υπουργέ, δεν θα πρέπει να μείνουν στο επίπεδο μιας ωραίας παρουσίας στη Βουλή. Θα πρέπει να γίνουν πράξη μέσα από σκληρές αποφάσεις, που έχουν να κάνουν με την ίδια τη νοοτροπία με την οποία κυβερνάτε όλα αυτά τα χρόνια.
Κύριε Υπουργέ, αισθάνομαι ότι με την απόφασή σας και με το άρθρο 1, που πλήττετε ουσιαστικά τον Πρόεδρο της ΕΠΑΕ, δεν δείχνετε τίποτε άλλο παρά μια δυσαρέσκεια απέναντι σε μια 'Ενωση, που φέτος το καλοκαίρι απέδειξε ότι έχει την οικονομική δυνατότητα να κάνει έργα. Και δεν είχατε έξω από το υπουργικό σας γραφείο όλους τους προέδρους των ΠΑΕ, όλους τους αθλητικούς φορείς της Ελλάδας να σας παρακαλούν να φτιάξετε τα γήπεδα. Διότι το έκανε μόνη της. 'Εχω αυτήν την αίσθηση, κύριε Υπουργέ.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ξέρετε με τίνος χρήματα τα έκανα; Τι λέτε τώρα.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Υπουργέ, ελάτε να μας το πείτε. Εμείς θέλουμε να προχωρήσετε γοργά και θέλουμε το νομοσχέδιο που θα φέρετε να είναι ένα νομοσχέδιο, που θα δίνει λύση και δεν θα δημιουργεί περισσότερες αλυσιδωτές αντιδράσεις σ' αυτό που αποτελεί τη νέα επιχείρηση της χώρας.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε συνάδελφε.
Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος έχει το λόγο για να δευτερολογήσει.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): Θα διαφωνήσω με τον κύριο Υπουργό ως προς την άποψη ότι
μια ομάδα ανθρώπων είναι εκείνη, η οποία θέλει να δημιουργήσει τα
προβλήματα.
Κύριε Υπουργέ, είναι το σύμπλεγμα του Λαοκόοντα. Δεν είναι μια ομάδα
ανθρώπων. Είναι το σύμπλεγμα του Λαοκόωντα με τα πολλά χέρια, με τους
πολλούς βραχίονες, με τα πολλά πλοκάμια, που θέλει παντού να έχει την επιβεβαίωση της εξουσίας του.
Γιατί σήμερα η αντιπαράθεση δεν είναι για το καλό του ποδοσφαίρου, δεν είναι για την ικανοποίηση του φίλαθλου αισθήματος, δεν είναι για την εξυγίανση του πιο μαζικού, του πιο λαϊκού αθλήματος, δεν είναι για την προσέλκυση των παιδιών σε υγιείς διαδικασίες, μέσα από τις οποίες διαπλάθεται η συνείδησή τους και η προσωπικότητά τους. Το πρόβλημα σήμερα δημιουργείται για το ποιος έχει την εξουσία. Και όλες αυτές οι συγκεκριμένες δραστηριότητες είναι για το ποιος θα κάνει επίδειξη δύναμης.
Η Βουλή πράττει το χρέος της και ο καθένας από εμάς λειτουργεί με τη συνείδησή του. Η Κυβέρνηση όμως, ως Κυβέρνηση, μην αρκείται στις γενικές διαβεβαιώσεις.
Στο χώρο, λοιπόν, του Υπουργείου σας, της Γραμματείας, των κρατικών θεσμών, των δημοσίων οργανισμών, που έχουν την ευθύνη εποπτείας σε όλο
αυτό το αθλητικό πεδίο, διώξτε όλους εκείνους, οι οποίοι με τον ένα ή τον άλλο τρόπο έχουν διασυνδέσεις με επιχειρηματικές δραστηριότητες ιδιοκτητών αθλητικών επιχειρήσεων.
Απομακρύνατέ τους, για να μην έχετε ξανά δυσάρεστες εμπειρίες. Δεύτερον, μην ξανάρθει, κύριε Υπουργέ, με ευθύνη της Κυβέρνησης ή με
πρωτοβουλία ή με ανοχή της Κυβέρνησης, αίτημα για ρύθμιση χρεών ανωνύμων ποδοσφαιρικών εταιρειών. Διότι άκουσα έκπληκτος ότι η ΕΠΑΕ έκανε έργα. 
Στις ποδοσφαιρικές εταιρείες, κύριε συνάδελφε, έχουμε χαρίσει κατ'
επανάληψη δεκάδες δισεκατομμυρίων, που δεν τα έχουμε ρυθμίσει για αγρότες, για μικρομεσαίους, για συνεταιρισμούς. Με απλοχεριά στις ανώνυμες ποδοσφαιρικές εταιρείες, με τη σέσουλα, που λένε στο χωριό μου, τα δισεκατομμύρια. Γιατί δυστυχώς ισχύει η αρχή, να ιδιωτικοποιείται το όφελος και να κοινωνικοποιείται το κόστος.
ΜΙΛΤΙΑΔΗΣ ΒΑΡΒΙΤΣΙΩΤΗΣ: Για ψηφοθηρικούς λόγους.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Για ψηφοθηρικούς, για ιδιοτελείς, για επιχειρηματικούς λόγους.
'Ολα αυτά, λοιπόν, μην ξανάρθουν. Και να έχουμε και μίαν έμπρακτη
έκφραση της συναίνεσής μας εδώ. Μην ανοίξουν τέτοιες τρύπες.
Τρίτον, να ελέγξετε, κύριε Υπουργέ, όλες τις συμβάσεις, τις οποίες έχουν υπογράψει, ως συμβασιούχοι, προμηθευτές του δημοσίου στο χώρο του αθλητισμού, ιδιοκτήτες ή νομικά πρόσωπα συμφερόντων της ιδιοκτησίας ανωνύμων ποδοσφαιρικών εταιρειών. Να τελειώνουμε, για να μην υπάρχει, ούτε από εδώ ούτε από εκεί, επιχειρηματολογία περί σκανδαλολογίας, περί αντικυβερνητισμού, περί αρνητισμού. 'Ολες. Ιδιοκτήτης ανώνυμης ποδοσφαιρικής εταιρείας ή νομικά πρόσωπα των συμφερόντων της ιδιοκτησίας, δεν μπορεί να είναι ταυτόχρονα και συμβασιούχοι προμηθευτές του δημοσίου στο χώρο του αθλητισμού.
Και τότε θα δείτε ότι και το "ΠΡΟΚΑΘΟΡΙΣΜΕΝΟ ΣΤΟΙΧΗΜΑ" θα αντιμετωπιστεί σωστά, με κανόνες και τα παιχνίδια του ΟΠΑΠ θα λειτουργήσουν σωστά με κανόνες και το "ΙΠΠΟΔΡΟΜΙΑΚΟ ΣΤΟΙΧΗΜΑ" θα θεσπιστεί σωστά με κανόνες.
Και κάποια στιγμή, σας κάνω έκκληση, έλεος πια με αυτήν την έξαψη,
που σας έχει πιάσει για τα κερδοσκοπικά παιχνίδια στον τομέα του αθλητισμού. Σταματήστε αυτή την έξαψη πια. 'Ολα έχουν γίνει τζόγος. 
Τέλος, να προχωρήσετε, κύριε Υπουργέ, σε αυτό που είπατε, στην
ονομαστικοποίηση των μετοχών ακριβώς γιατί είναι ατελής ο νόμος και
έτσι διευκολύνονται να γίνονται όλα τα σχετικά παιχνίδια παραγοντισμού. Να εφαρμοστεί στο χώρο το πόθεν έσχες και με μία ιεράρχηση των προτεραιοτήτων οι αδύναμες ποδοσφαιρικές εταιρείες, να έχουν την
οικονομική τους ανεξαρτησία, ώστε να μην υποκύπτουν σε φαινόμενα πολυιδιοκτησίας. Υπάρχουν φαινόμενα πολυιδιοκτησίας αυτήν τη στιγμή. 
Εάν, λοιπόν, πραγματικά έχει ένα νόημα αυτή η συζήτηση που γίνεται,
αυτό το νόημα σημαίνει να στηρίξουμε τέτοια αποφασιστικά βήματα εξυγίανσης.
Και αλίμονό μας εάν, ως Εθνική Αντιπροσωπεία, συζητάμε για τον έναν ή τον άλλον μεγαλοιδιοκτήτη ή για τον έναν ή τον άλλον ποδοσφαιροπαράγοντα. 'Αλλη είναι η δουλειά μας εδώ μέσα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, νομίζω ότι η Νέα Δημοκρατία έδειξε
ότι πραγματικά εκείνο το οποίο την ενδιαφέρει πάνω και από την αντιπολιτευτική της θέση, είναι να προχωρήσουν οι θεσμοί, να υπάρξουν κανόνες σταθεροί, έτσι ώστε ο αθλητισμός και το ποδόσφαιρο, επαγγελματικό και ερασιτεχνικό, να βρει τη διέξοδο, η οποία του αξίζει.
Είναι φανερό ότι ο κύριος Υπουργός παίρνει ένα μήνυμα από εδώ ότι μετά από αυτήν την ψήφιση έχει πολλαπλάσιες ευθύνες, οι οποίες θα φανούν με το αν είναι αποφασισμένος να προχωρήσει σε κάποια θέματα, τα οποία ακούστηκαν σε αυτήν την Αίθουσα.
Μου επιβάλλεται κι εμένα να φροντίσω να ακουστούν, αυτά τα οποία είχα πει όταν έκανα την εισήγηση επί της αρχής, αυτά που ο Κοινοβουλευτικός μας Εκπρόσωπος επανέλαβε, αυτά που ακούστηκαν και από άλλες πτέρυγες της Βουλής.
Η διαιτησία θα πρέπει να πάει σε ένα όργανο, το οποίο θα είναι
ανεξάρτητο, ώστε να μην επηρεάζεται. Για να μην επηρεάζεται, θα πρέπει να φύγει μακριά από τα χέρια των παραγόντων.
Η αθλητική δικαιοσύνη θα πρέπει να βρει τους σταθερούς κανόνες, έτσι
ώστε τα ίδια γεγονότα να οδηγούν στην ίδια απόφαση, να μην έχουμε διπλές αναφορές.
Στις ανώνυμες ποδοσφαιρικές εταιρείες -αλλά αυτό επεκτείνεται και σε άλλες ανώνυμες εταιρείες του αθλητικού χώρου, στο μπάσκετ και ενδεχομένως στο βόλευ- θα πρέπει τα μέλη τους να δηλώνουν που έχουν βρει τα χρήματα για να αγοράσουν τις μετοχές, αυτό που ονομάσαμε "πόθεν έσχες". Και βέβαια, να βλέπουμε και την προέλευσή τους. Πολλά θρυλούνται. Και δεν κάνουν και καλό, όταν για επικεφαλής τέτοιων μεγάλων εταιρειών, που έχουν σχέση με τον αθλητισμό και τη νεολαία ακούγονται διάφορα πράγματα.
Θα πρέπει να σκεφτεί ο κύριος Υπουργός, εάν μπορούν κάποιοι οι οποίοι οδήγησαν μία ανώνυμη εταιρεία -μιλάω γενικά- σε πτώχευση μπορούν να είναι επικεφαλής ποδοσφαιρικής ανώνυμης εταιρείας. Αφού κατέστρεψαν, δηλαδή, μια άλλη εταιρεία, μπορούν να χειριστούν τα θέματα μιας ανώνυμης εταιρείας του αθλητισμού.
Ο κύριος Υπουργός βέβαια έχει να δώσει και κάποιες εξετάσεις -του τα είπα προχθές- στο θέμα του ιπποδρόμου.
Κύριε Υπουργέ, εάν θέλετε να συνεισφέρουν όλοι σε αυτήν την προσπάθεια, το θέμα του διαγωνισμού του ΟΔΙΕ πρέπει να ξεκαθαρίσει. Εγώ δεν βάζω μέσα το θέμα προσωπικής ή μη ενοχής και όλα αυτά, τις μηνύσεις που έχουν γίνει. Μιλάω επί της ουσίας. Υπάρχουν αναπάντητα γεγονότα, στα οποία πρέπει να δοθεί απάντηση.
Θρυλείται ότι οι τέσσερις από τις πέντε εταιρείες, οι οποίες έχουν
φτάσει σε αυτό το στάδιο, είναι των ιδίων συμφερόντων. Πρέπει να ξεκαθαρίσουμε αυτό το σκηνικό. Ποιοι κρύβονται πίσω από αυτές τις εταιρείες; Να δούμε αυτά τα οποία λέμε σε σχέση με τα μετοχικά τους κεφάλαια και τι συμφέροντα εξυπηρετούν και αν τελικά τα off soure και όλα τα άλλα καταλήγουν στον ίδιο υποδοχέα.
Αναλαμβάνετε, λοιπόν, μια μεγάλη υποχρέωση μετά από αυτήν την
παρουσία της Βουλής. Και εγώ νομίζω -εμείς είμαστε διατεθειμένοι- ότι σε όλα αυτά τα θέματα, τα οποία άνοιξαν, θέματα πολυιδιοκτησίας, θέματα καθαρότητας του ποδοσφαίρου, πάρα πολύ σύντομα μπορούμε να έχουμε ένα νομοθέτημα, το οποίο θα βοηθήσει και ποδόσφαιρο καλύτερο να κάνουμε και πιο αξιόπιστο. Και πιστεύω βάσιμα ότι θα μπορούμε να έχουμε και περισσότερα εισοδήματα, που αφορούν τον αθλητισμό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαρδίκος έχει το λόγο.
ΠΥΘΑΓΟΡΑΣ ΒΑΡΔΙΚΟΣ: Μία Αντιπολίτευση έχει τη δυνατότητα και τους νόμους της Κυβέρνησης να ψηφίζει, και την Κυβέρνηση να κατακεραυνώνει. Μία Κυβέρνηση που θέλει η αντιπολίτευση να της ψηφίζει τους νόμους -αναφέρομαι στον συγκεκριμένο- δεν έχει ίσως την πολυτέλεια να απαντήσει ανάλογα, μην τυχόν και την κάνει να αλλάξει γνώμη.
Κακώς καταδικάζουμε τους ανθρώπους αυτούς, που χθες και προχθές μας
εξέπληξαν με την συμπεριφορά τους, γιατί οι άνθρωποι αυτοί σε τελική ανάλυση είναι χαμηλοί, είναι "νάνοι". Και αν ψήλωσαν τώρα τελευταία, είναι γιατί μέσα εδώ στη Βουλή δεν ψηφίσαμε την τροπολογία όταν πρωτοήρθε στο νομοσχέδιο του Υπουργείου Εσωτερικών, ή με το θόρυβο που ξέσπασε για την άποψη της επιστημονικής επιτροπής σχετικά με τη συνταγματικότητα ή αντισυνταγματικότητα, πίστεψαν για μια στιγμή ότι θα μπορούσαν να κάνουν την Κυβέρνηση να πάρει πίσω το νόμο.
Τέλος καλό, όλα καλά. Γι'αυτό θα πρέπει εδώ να μείνουμε όλοι. Απλά να κλείσω λέγοντας στον Υπουργό να πάρει την ομοψυχία της Αίθουσας αυτής και να μας τη φέρει σε λίγο σε ένα νομοσχέδιο, που θα βάζει τα πράγματα στη θέση τους, όσον αφορά τον αθλητισμό για ένα ποδόσφαιρο αξιόπιστο, ένα πρωτάθλημα μπάσκετ αξιόπιστο, έναν αθλητισμό όπως αξίζει στη χώρα μας. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
Μετά θα μιλήσει ο κ. Κεφαλογιάννης και στο τέλος θα ψηφίσουμε τα άρθρα. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, παίρνω το
λόγο όχι για να απαντήσω, αλλά για να εκφράσω την απορία μου για ένα θέμα που έθεσε ο κ. Κεφαλογιάννης. Ο καθένας βέβαια έχει το δικαίωμα να λέει ό,τι θέλει, ό,τι αυτός νομίζει ότι είναι σοβαρό. Σε ένα θέμα, όμως, που του απάντησα πολύ συγκεκριμένα προχθές, δεν είναι δυνατόν να επανέρχεται και μάλιστα να προσωποποιείται και μάλιστα να φθάνουμε στο σημείο να ερωτώμαι, αν εγώ θέλω να παραιτηθώ της βουλευτικής μου ασυλίας για μία μήνυση η οποία κατετέθη από έναν συγκεκριμένο άνθρωπο. Δεν θα αναφερθώ βέβαια στο ποιόν του ανθρώπου γιατί και ο τελευταίος κακούργος έχει
δικαίωμα να κατηγορεί τον οποιονδήποτε.
Γνωρίζετε πάρα πολύ καλά ότι έχει εξελιχθεί ένας διαγωνισμός από το 1999, όλα όσα αναφέρονται στη μηνυτήρια αναφορά έχουν γίνει σε χρόνο που εγώ δεν είχα την ευθύνη του Υπουργείου, αλλα δεν κρύβομαι εγώ πίσω από το γεγονός αυτό. Απλώς θέλω να πω ότι αυτός προσέφυγε στα δικαστήρια, τα δικαστήρια απέρριψαν τις προσφυγές του και έχει προσφύγει με παράπονα στη 15η Γενική Διεύθυνση.
Ο διαγωνισμός είναι σε εξέλιξη και έχω πει εδώ, με τον πιο κατηγορηματικό τρόπο, ότι κανένα διαγωνισμό δεν πρόκειται να ανεχθούμε κατά την εξέλιξή του στο βαθμό που αυτός έχει σκιές. Κανένας Υπουργός όμως δεν μπορεί να διακόψει ένα διαγωνισμό στη μέση χωρίς να θέσει σε κίνδυνο τα συμφέροντα του ελληνικού δημοσίου και να έρθετε εσείς εδώ μετά να μου πείτε ότι ενώ προχώρησε ο διαγωνισμός στην προεπιλογή και κατετέθησαν οι προσφορές, πρέπει το δημόσιο τώρα να πληρώσει πενταπλάσια δισεκατομμύρια.
Για να φθάσετε, όμως, στο σημείο να εγκαλείτε εμένα και να μου λέτε
ότι πρέπει να παραιτηθώ της βουλευτικής μου ασυλίας, θέλω να ρωτήσω
το εξής: Υιοθετείτε όσα λέει αυτός στη μήνυσή του, ενώ ξέρετε πολύ καλά πότε κατετέθη η μήνυση αυτή; Απορώ πώς σας διαφεύγει το γεγονός ότι αν υποτεθεί ότι αυτά είναι αληθινά, ο άνθρωπος διάλεξε λάθος πρόσωπο. Δεν σας παραξενεύει ότι ο άνθρωπος διάλεξε λάθος πρόσωπο για να κάνει τη μήνυση και ειδικά αυτές τις μέρες; Αφήστε αν έχει δίκιο ή όχι.
Δεν νομίζω, λοιπόν, ότι μπορούμε τόσο εύκολα να υιοθετούμε μια διαδικασία, η οποία πλήττει σήμερα τον ένα, αύριο τον άλλο και μεθαύριο τον παράλλο. Διότι με την ίδια λογική βεβαίως όλοι έχουν δικαίωμα να μας κάνουν μηνύσεις, αλλά δεν μπορούμε αβασάνιστα να εγκαλούμε τον Υπουργό και να του λέμε "θα παραιτηθείς από τη βουλευτική σου ασυλία, να πας να δικαστείς". Αν το λέτε αυτό σημαίνει ότι έχετε υιοθετήσει αυτά που λέει ο κ. Τσολακάκης και να το πείτε ευθέως, για να πάρετε και ευθεία απάντηση. 
Νομίζω ότι αυτή η παρέμβασή σας προηγουμένως, ουσιαστικά επιχειρούσε
να ανατρέψει το κλίμα, που βγήκε από εδώ μέσα και να εξισώσει πράγματα, που δεν εξισώνονται, διότι κάτι έπρεπε ίσως να ειπωθεί, κάτι έπρεπε να αμβλύνει τις εντυπώσεις, που έχουν δημιουργηθεί απ' αυτήν την πρωτοβουλία.
Ο χώρος αυτός δεν είναι για να εμφανιζόμαστε με παλικαρισμούς και να λέει ο καθένας πόσο τίμιος είναι. Στα ζητήματα ηθικής τάξης, όμως, επαναλαμβάνω, ο καθένας έχει την ιστορία του. Και εγώ προσωπικά τη δική μου ιστορία δεν μπορώ να τη θέσω σε διαπραγμάτευση με κανέναν. Αν υπάρχουν στοιχεία, τα οποία νομίζετε εσείς ότι μπορεί να στοιχειοθετήσουν μια συμπεριφορά που είναι μεμπτή, να το πείτε ευθέως, όχι να καλύπτεσθε πίσω από τον κ. Τσολακάκη και να εγκαλείτε τον Υπουργό για να παραιτηθεί της βουλευτικής του ασυλίας. Αν έχετε κάτι, να το πείτε εδώ.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κεφαλογιάννη, έχετε το λόγο.
ΝΙΚΟΛΑΟΣ ΓΚΑΤΖΗΣ: Αυτά θα συζητάμε τώρα, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, είμαι υποχρεωμένος να του δώσω το λόγο, εφόσον είναι Κοινοβουλευτικός Εκπρόσωπος. Μειώνω το χρόνο κιόλας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Αντιλαμβάνομαι την αγανάκτηση του κυρίου
Υπουργού όταν κατηγορείται, αλλά ο ίδιος δεν αντιλαμβάνεται την αγανάκτηση άλλων, όταν ο ίδιος νομοθετεί με τον τρόπο που νομοθετεί; 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Εγώ νομοθετώ ή η Βουλή;
Εγώ προτείνω.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Εσείς προτείνετε και η Βουλή ορθώς νομοθέτησε. Αναφέρομαι, όμως, στην αρχική σας διάταξη και στον τρόπο με τον οποίο τη φέρατε.
Kύριε Πρόεδρε, έρχεται εδώ ο κύριος Υπουργός και μας λέει ότι δεν έχει καμία ευθύνη για το "ΙΠΠΟΔΡΟΜΙΑΚΟ ΣΤΟΙΧΗΜΑ". 'Ολες τις ευθύνες δηλαδή τις έχουν οι προκάτοχοί σας, κύριε Υπουργέ;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Αυτό είπα, κύριε Κεφαλογιάννη;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Κύριε Πρόεδρε, τα έχουμε πει και στη συζήτηση που είχε γίνει τότε στο νόμο για τους Ολυμπιακούς Αγώνες. Η Κυβέρνηση ήρθε δύο φορές μάλιστα με νομοθετική της παρέμβαση, να νομιμοποιήσει τις παρονομίες του ΟΔΥΕ για το "ΙΠΠΟΔΡΟΜΙΑΚΟ ΣΤΟΙΧΗΜΑ" και
για τη μεταφορά του ιπποδρόμου. 'Εγινε μια παράνομη διακήρυξη, απέκλεισε κάποιους, που είχαν ενδιαφέρον να συμμετέχουν σ' αυτό το διαγωνισμό και άφησε εταιρείες συγκεκριμένων συμφερόντων. Τέσσερις στις πέντε εικάζεται πως είναι του εθνικού μας προμηθευτή.
Κύριοι συνάδελφοι, η Κυβέρνηση άλλαξε ακόμη και το ρυθμιστικό της
Αθήνας για να δοθεί σε συγκεκριμένα συμφέροντα το "ΙΠΠΟΔΡΟΜΙΑΚΟ ΣΤΟΙΧΗΜΑ" και ο ιππόδρομος.
Το συγκεκριμένο άρθρο 8, που ήρθε σαν δική σας τροπολογία στο
νομοσχέδιο του κ. Πάγκαλου τον Ιούνιο του 2000, το υπερασπιστήκατε εσείς. Κύριε Υπουργέ, εσείς είσαστε αυτός που εκ μέρους της Κυβέρνησης
επιχειρηματολογήσατε για το ορθό των διατάξεων για το "ΙΠΠΟΔΡΟΜΙΑΚΟ ΣΤΟΙΧΗΜΑ". Εσείς είστε υπόλογος αν υπάρχει κάποιο πρόβλημα.
Και σε τελευταία ανάλυση, κύριε Πρόεδρε, εδώ έχουμε και την Ευρωπαϊκή 'Ενωση. Η 15η Διεύθυνση της Ευρωπαϊκής 'Ενωσης κατέθεσε ένα έγγραφό της στα Πρακτικά της προηγούμενης Τετάρτης όταν συζητούσαμε επί της αρχής το νομοσχέδιο. Σας διάβασα και αποσπάσματα και είναι στη διάθεση κάθε συναδέλφου.
Νιώθετε υπερήφανος, κύριε Υπουργέ, απ' αυτό το έγγραφο; Εγώ πιστεύω
πως όχι. Και ξέρετε, κύριοι συνάδελφοι, από που τεκμαίρεται ότι δεν νιώθει υπηρήφανος; Δυο φορές σε αιτήσεις κατάθεσης εγγράφων δεν έφερε στη Βουλή ούτε το πρώτο γράμμα του κ. Μοντέ ούτε και το δεύτερο.
Εγκαλείστε, λοιπόν, σαν Κυβέρνηση. Εγκαλείστε προσωπικά, που
εισηγηθήκατε αυτήν την τροπολογία τον Ιούνιο του 2000. Είναι θέμα, είναι σκάνδαλο και θα το βρείτε μπροστά σας. Αυτό σας είπα και σ' αυτό επιμένω. 
Βέβαια πήρατε αφορμή απ' αυτό το συγκεκριμένο θέμα για να μην
απαντήσετε στα υπόλοιπα. Δεν απαντήσατε επί του θέματος του κ. Σαλαλέ ούτε και επί του θέματος της συζήτησης.
ΠΡΟΕΔΡΕΥΩΝ (Παναγιώτης Σγουρίδης): Το θέμα του κ. Σαλαλέ όπως και ο
ιππόδρομος είναι θέματα, που αφορούν το νομοσχέδιο;
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Βεβαίως, κύριε Πρόεδρε. Είναι αθλητικά. ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Κεφαλογιάννη.
Και το ότι δεν κάνουμε εφαρμογή του Κανονισμού, ας μην γίνεται κατάχρηση. Μπορείτε να κάνετε επίκαιρη ερώτηση ή επερώτηση.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκε η συζήτηση επί των άρθρων.
Εισερχόμαστε στην ψήφιση των άρθρων κεχωρισμένως.
Ερωτάται το Σώμα: Γίνεται δεκτό το άρθρο 1 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Παρών.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 2;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 3;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο 4;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία.
Κύριοι συνάδελφοι, τη συνεδρίασή μας παρακολουθούν από τα δυτικά
θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα εννέα μαθητές και δύο συνοδοί-καθηγητές από το 4ο Γυμνάσιο Κορίνθου.
Η Βουλή τους καλωσορίζει.
(Χειροκροτήματα από όλες τις πτέρυγες)
Επίσης οι Βουλευτές κ.κ. Γεώργιος Γαρουφαλιάς, Αναστάσιος Λιάσκος,
Κωνσταντίνος Καρράς, Κωνσταντίνος Τσιπλάκης, Κωνσταντίνος Τασούλας και Ευγένιος Χαϊτίδης με αίτησή τους προς τον Πρόεδρο της Βουλής ζητούν άδεια ολιγοήμερης απουσίας στο εξωτερικό από τις 14 έως τις 16 Οκτωβρίου 2000. 
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τις ζητηθείσες
άδειες.
Εισερχόμαστε στη συζήτηση των τροπολογιών. Θα οργανώσουμε τη
συζήτηση. Υπάρχει μία τροπολογία του κυρίου Υπουργού με γενικό αριθμό 116 και ειδικό 10 και υπάρχουν δύο τροπολογίες, μία εμπρόθεσμη και μία εκπρόθεσμη των συναδέλφων Βουλευτών. Η εμπρόθεσμη έχει γενικό αριθμό 117 και ειδικό 11 και η εκπρόθεσμη έχει γενικό αριθμό 120 και ειδικό 12. 
Κύριε Υπουργέ, θα συζητήσετε εκπρόθεσμη τροπολογία;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οχι.
ΠΡΟΕΔΡΕΥΩΝ (Παναγιώτης Σγουρίδης): Την εμπρόθεσμη τροπολογία την
κάνετε δεκτή;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οχι, δεν την κάνω, αλλά
θα πρέπει να εξηγήσω, γιατί δεν την κάνω δεκτή.
ΠΡΟΕΔΡΕΥΩΝ (Παναγιώτης Σγουρίδης): Καλώς! Ας συζητήσουμε τώρα τη δική σας τροπολογία με γενικό αριθμό 116 και ειδικό 10. Θα πείτε κάποια λόγια γι'αυτήν;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν έχω κάτι να πω εκτός
αν υπάρχουν αντιρρήσεις.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, θα ήθελα το λόγο.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο. ΓΕΩΡΓΙΟΣ ΟΡΦΑΝΟΣ: Ξέρετε ότι 16 Ιουνίου 1999, νομίζω, ψηφίσαμε τον
αθλητικό νόμο και σήμερα τελειώνει το 2000. Δεκαεπτά μήνες και δεν έχει λειτουργήσει ο Οργανισμός Μαζικού Αθλητισμού για να διαχειρισθούμε τα χρήματα του οργανισμού, τα έσοδά του. Δεν ξέρουμε ποια είναι τα έσοδα και από πού θα προέρχονται για κάτι, που δεν έχει συσταθεί.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Θα σας πω.
ΓΕΩΡΓΙΟΣ ΟΡΦΑΝΟΣ: Εξηγήστε μας γιατί εδώ πέρα πρέπει να υπάρχει
ανακολουθία.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το
λόγο για δύο λεπτά.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Το έχει θέσει και ο κ.
Κωνσταντόπουλος αυτό το θέμα.
Θα ήθελα να σας ενημερώσω για το εξής: 'Οπως ξέρετε, εδώ και πάρα
πολλά χρόνια η Γενική Γραμματεία Αθλητισμού ενισχύει κυρίως τους δήμους, ενώ υπάρχουν και τα ειδικά προγράμματα για τον αθλητισμό των φυλακισμένων, των ατόμων με ειδικές ανάγκες για να γίνονται τα προγράμματα του μαζικού αθλητισμού. Με το ν. 2725 προβλέφθηκε η δημιουργία του Οργανισμού Μαζικού Αθλητισμού προκειμένου όλο αυτό το πρόγραμμα να περιέλθει σε αυτόν τον οργανισμό.
Πρέπει να σας πω το εξής: Ζήτησα να μου γίνει μία οικονομική ανάλυση των λειτουργικών εξόδων, που θα απαιτούνταν για να λειτουργήσει αυτός ο οργανισμός όπως προβλέπεται. Μπορώ να σας πω, περίπου, ότι θα απορροφούσε μάλλον το σύνολο των προβλεπομένων εσόδων για το μαζικό αθλητισμό.
Υπό αυτήν την έννοια, λοιπόν, θεώρησα ότι σε αυτήν τη φάση
και επειδή υπάρχουν και εκκρεμότητες πληρωμών από το προηγούμενο έτος, τα χρήματα αυτά -όπως ήταν μέχρι τώρα- που προέρχονται από ειδικό έσοδο, από τον ΟΠΑΠ -υπάρχει ένα ποσοστό εκεί που πηγαίνει για τον οργανισμό- θα πρέπει να συνεχίσει να τα διαχειρίζεται η Γενική Γραμματεία μέχρι να υπάρξει πλήρης εικόνα του τι σημαίνει ο Οργανισμός Μαζικού Αθλητισμού, όσον αφορά τη λειτουργία του.
Δεν αλλάζει κάτι σε σχέση με αυτό που ισχύει σήμερα. Αλλάζει κάτι σε σχέση με μία διάταξη, που έπρεπε να υλοποιηθεί και σας είπα τους λόγους για τους οποίους δεν προχώρησα στην υλοποίησή της, γιατί φοβάμαι ότι όλα τα χρήματα του Οργανισμού Μαζικού Αθλητισμού θα πήγαιναν για να λειτουργήσει ένας οργανισμός με προέδρους, γραμματείς, αυτοκίνητα, κτίρια και δεν ξέρω αν θα έμεναν λεφτά για το μαζικό αθλητισμό. Υπό αυτήν την έννοια λοιπόν ζητώ...
ΓΕΩΡΓΙΟΣ ΟΡΦΑΝΟΣ: Δηλαδή, εσείς θέτετε θέμα λειτουργίας ουσιαστικά
του οργανισμού;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Είναι κάτι που βεβαίως
πρέπει να το δούμε. Σας είπα ότι για οικονομικούς λόγους δεν έχει
συσταθεί.
ΠΡΟΕΔΡΕΥΩΝ (Παναγιώτης Σγουρίδης): Ας μείνουμε στο περιεχόμενο της τροπολογίας. Ας μην προχωράμε παραπέρα.
Ο κ. Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα ήθελα να κάνω δύο γενικότερες παρατηρήσεις.
Η μία αναφέρεται στον τρόπο με τον οποίο πολλές φορές νομοθετούμε και φτιάχνουμε νομικά πρόσωπα ιδιωτικού ή δημοσίου δικαίου, χωρίς ουσιαστικά να υλοποιείται αυτή η νομοθετική ρύθμιση στην πράξη.
Χθες πήρα ένα έγγραφο από τον Εθνικό Φορέα Ελέγχου Τροφίμων. 'Εχει
ψηφισθεί πριν από δύο χρόνια και ακόμα βρίσκεται στο στάδιο της συγκρότησης. Το πρόβλημα προστασίας της δημόσιας κατανάλωσης, της διατροφής του καταναλωτή, είναι το ύψιστο αυτή τη στιγμή.
Τώρα έρχεται η τροπολογία αυτή, για τον Οργανισμό Μαζικού Αθλητισμού.'Εχει ψηφιστεί η ρύθμιση, είναι νόμος του κράτους και δεν μπορεί να λειτουργήσει το αντίστοιχο νομικό πρόσωπο που προβλέφθηκε. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Δεν συγκροτήθηκε.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν συγκροτήθηκε καν. Τόσο το χειρότερο. Ο μαζικός αθλητισμός είναι προτεραιότητα για το δημόσιο συμφέρον. Είναι το φυτώριο, όπως είπε και ο κύριος Πρόεδρος προηγουμένως, όχι μόνο για την προσέλκυση κόσμου και για την καλλιέργεια της προσωπικότητας και του ταλέντου, αλλά και για την προώθηση κοινωνικής πολιτικής σε τομείς, που έχουν σχέση με την Αυτοδιοίκηση, σε τομείς που έχουν σχέση με την κοινωνική αποστολή της επανένταξης εξαρτημένων και φυλακισμένων. Τεράστια η συμβολή του. Δυστυχώς δεν μπορεί να λειτουργήσει. Αυτό πια είναι ένα σοβαρό πολιτικό πρόβλημα.
Επιτρέψτε μου να κάνω την παρατήρηση ότι τα ωραία λόγια περί εκσυγχρονισμού, έχουν αρνητική πια σημασία, αν στην πράξη μεγαλώνει το έλλειμμα αξιοπιστίας. Φτιάχνουμε στα χαρτιά σχήματα, αλλά στην πράξη αυτά δεν μπορούν να λειτουργήσουν.
'Εχει δε βάση αυτό που είπε ο κύριος Υφυπουργός. Κάνοντας μια μελέτη για τα λειτουργικά έξοδα ενός νομικού προσώπου, αντιλαμβάνεται κάποιος ότι αυτά τα έξοδα ουσιαστικά θα τρώνε από τα κονδύλια που προορίζονται για τη χρηματοδότηση των δράσεων και των πολιτικών. Δηλαδή, γιγαντώνεται η διοικητική δαπάνη σε βάρος της χρηματοδότησης των πολιτικών που θα έπρεπε να εφαρμοστούν. Και αυτό είναι ένα εξίσου σοβαρό πολιτικό θέμα. Τι φτιάχνουμε, υδροκεφαλισμούς, στη κεντρική διοίκηση; Λερναίες 'Υδρες; 
Κόβουμε το ένα κεφάλι και στη θέση του βγαίνουν δεκαπέντε; Δείτε το θέμα. Εσείς είσθε Κυβέρνηση.
Αν, λοιπόν, τα χρήματα που πρέπει να δώσετε για εφαρμογή πολιτικών,
πάνε για λειτουργικές ανάγκες, τότε μη μιλάτε για εκσυγχρονισμό. Αν φτιάχνετε νόμους, αλλά στην πράξη δεν λειτουργούν, και πάλι μη μιλάτε για εκσυγχρονισμούς, γιατί αυτά είναι μάλλον αναχρονιστικά αρχέτυπα του δημόσιου βίου μας.
Τέλος, κύριε Υπουργέ, για να γίνουν οι πληρωμές και να καλυφθούν οι
ανάγκες οι περσινές και οι φετινές, εμείς δεν θα σας αρνηθούμε ... ΠΡΟΕΔΡΕΥΩΝ (Παναγιώτης Σγουρίδης): Κανονιστική είναι η διάταξη. ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και
της Προόδου): 'Αλλο λέω εγώ, κύριε Πρόεδρε. Και εσείς είσθε από επαρχία όπως και εγώ. Γι' αυτό ξέρω τι σημαίνει το να μην καλύπτονται αυτά που πρέπει να καλυφθούν. Και τα παιδιά, που μας ακούνε, είναι από επαρχία και γνωρίζουν τις περιφερειακές ανισότητες.
Θέλω, όμως, κύριε Υπουργέ, να σας πω ότι έχω κακή εμπειρία του τρόπου με τον οποίο δίδονται τα κονδύλια από το Υφυπουργείο σας και την Γενική Γραμματεία. Γι' αυτό πρέπει να δίδονται με τρόπο διαφανή και με ιεράρχηση προτεραιοτήτων. Δεν είναι ωραίο να τσακωνόμαστε εδώ, για το πώς ο κάθε Υπουργός βγάζει κονδύλια για πελατειακές σχέσεις, ώστε να εξυπηρετήσει κάποιους δικούς του. Δεν θέλω να αναφερθώ σε ονόματα, γιατί θα αναφερθώ
σε πρόσωπα που δεν είναι παρόντα. Εμείς, λοιπόν, θα συμφωνήσουμε στην τροπολογία, αλλά σας παρακαλώ, στην πληρωμή των συγκεκριμένων υποχρεώσεων, να ισχύσει αυτή η διαφάνεια και η προτεραιότητα, που θα ικανοποιήσει το κοινό αίσθημα και την κοινωνική αποστολή αυτών των χρημάτων.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Αθλητισμού): Δεν έχω να προσθέσω
τίποτα, κύριε Πρόεδρε.
ΠΡΟΔΡΕΥΩΝ (Παναγιώτης Σγουρίδης): Ολοκληρώθηκε η συζήτηση επί αυτής
της τροπολογίας.
Ερωτάται το Σώμα: Γίνεται δεκτή η τροπολογία με γενικό αριθμό 116 και ειδικό 10;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΓΕΩΡΓΙΟΣ ΟΡΦΑΝΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 116 και ειδικό 10 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Η τροπολογία του κ. Ορφανού με γενικό αριθμό 117 και ειδικό 11 -είναι και του κ. Ψωμιάδη- έχει οικονομικό περιεχόμενο και σύμφωνα με το Σύνταγμα δεν μπορεί να συζητηθεί.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, να πω τη σκέψη μου. Δεν έχει
οικονομικό κόστος.
ΠΡΟΕΔΡΕΥΩΝ (Παναγιώτης Σγουρίδης): 'Εχει οικονομικό κόστος και δεν μπορεί να συζητηθεί. Επειδή όμως υπάρχει μια παράδοση στο Κοινοβούλιο αυτός που υποβάλλει την τροπολογία να μπορεί να πει δυο λόγια επ' αυτής θα σας δώσω το λόγο κατά παράβαση του Κανονισμού και του Συντάγματος. 
ΓΕΩΡΓΙΟΣ ΟΡΦΑΝΟΣ: Βαριές εκφράσεις λέτε, κύριε Πρόεδρε. Απλώς, είναι
μια υπόθεση η οποία ταλανίζει από τότε που ψηφίστηκε ο αθλητικός νόμος. Σ' αυτήν την Αίθουσα σε μια ομάδα εργαζομένων, οι οποίοι έχουν συμβάσεις εργασίας ιδιωτικού δικαίου αορίστου χρόνου στις επιμέρους ενώσεις, είχαμε υποσχεθεί ότι με την αλλαγή του καθεστώτος δεν θα πάρουν λιγότερα χρήματα. Σήμερα, όμως, εμφανίζεται το φαινόμενο αυτή οι άνθρωποι να πληρώνονται λιγότερα, ενώ τα άλλα τους δικαιώματα ασφαλιστικά κλπ, έχουν μείνει τα ίδια.
Εμείς εδώ, ως Βουλή, διά του προκατόχου σας κ. Φούρα είχαμε πει ότι αναλαμβάνουμε να λύσουμε αυτό το θέμα. Δεν μπορούμε να υποσχόμαστε αδόκητα χωρίς κόπο. Ο κύριος Υπουργός, που γνωρίζει το θέμα έχει εκφραστεί θετικά για την επίλυσή του. Γι' αυτό πρέπει να αναλάβει μια πρωτοβουλία, αφού θα φέρει σύντομα νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Εάν ήμουν νομοτεχνικά
έτοιμος, θα μπορούσα να το δεχθώ αλλά αιφνιδιάστηκα βλέποντας τη διάταξη τώρα. Επειδή το θέμα είναι πράγματι γνωστό και πρέπει να το αντιμετωπίσουμε, έχω πει και στις ομοσπονδίες τους ότι γρήγορα θα το αντιμετωπίσουμε με το πρώτο νομοσχεδιο του δικού μας Υπουργείου.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Συναινούμε και εμείς.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Να ψηφίσουμε, κύριοι συνάδελφοι, και το ακροτελεύτιο άρθρο.
Ερωτάται το Σώμα: Γίνεται δεκτό και το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): 'Eγινε δεκτό και το ακροτελεύτιο
άρθρο, ομοφώνως.
Συνεπώς το νομοσχέδιο του Υπουργείου Πολιτισμού "Ρύθμιση θεμάτων ερασιτεχνικού και επαγγελματικού αθλητισμού και άλλες διατάξεις" έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
'Εχουν διανεμηθεί τα Πρακτικά της Τρίτης 3 Οκτωβρίου 2000 και της
Τετάρτης 4 Οκτωβρίου 2000 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 3
Οκτωβρίου 2000 και της Τετάρτης 4 Οκτωβρίου 2000 επεκυρώθησαν.
Κύριοι συνάδελφοι, δέχεσθε σε αυτό το σημείο να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.30' λύεται η συνεδρίαση για
τη Δευτέρα 16 Οκτωβρίου 2000 και ώρα 18.00' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και
β) συζήτηση επερωτήσεως, σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

