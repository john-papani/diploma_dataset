      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΕΔΡΙΑΣΗ SΕ΄
      Δευτέρα 17 Ιανουαρίου 2005
      ΘΕΜΑΤΑ
      Α. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της Τρίτης 18 Ιανουαρίου 2005, σελ.
      4. Συζήτηση επικαίρων ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με το σχεδιασμό για την ενίσχυση της αντισεισμικής προστασίας της χώρας μας κ.λπ., σελ.
      β) Προς τον Υπουργό Τουριστικής Ανάπτυξης σχετικά με τη διαχείριση των σπηλαίων του Δυρού κ.λπ, σελ.
      γ) Προς τον Υπουργό Αγροτικής Ανάπτυξης και Τροφίμων:
      i) σχετικά με τη λειτουργία των Κέντρων Διαμετακόμισης Βάμβακος, σελ.
      ii) σχετικά με την καταβολή των δεδουλευμένων και των ενσήμων στους εποχιακούς εργαζομένους στη δακοκτονία κ.λπ., σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας σχετικά με τον ΟΓΑ: Λογαριασμός Αγροτικής Εστίας και μέτρα κοινωνικής πολιτικής για τους αγρότες, σελ.
      Β. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση σχεδίου νόμου:
      Ο Πρωθυπουργός και Υπουργός Πολιτισμού και οι Υπουργοί Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων και Μεταφορών και Επικοινωνιών, κατέθεσαν σχέδιο νόμου: «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΕΙΤΟΝΑΣ Κ., σελ.
      ΚΑΛΟΓΙΑΝΝΗΣ Σ., σελ.
      ΚΟΝΤΟΣ Α., σελ.
      ΛΕΒΕΝΤΗΣ Α., σελ.
      ΛΙΑΣΚΟΣ Α., σελ.
      ΜΠΟΛΑΡΗΣ Μ., σελ.
      ΤΣΙΟΓΚΑΣ Δ., σελ.
      Β. Επί της επίκαιρης επερώτησης:
      ΚΑΙΣΕΡΛΗΣ Κ., σελ.
      ΚΟΥΣΕΛΑΣ Δ., σελ.
      ΛΕΒΕΝΤΗΣ Α., σελ.
      ΠΕΡΛΕΠΕ-ΣΗΦΟΥΝΑΚΗ Α., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΗΓΑΣ Π., σελ.
      ΧΡΙΣΤΟΦΙΛΟΠΟΥΛΟΥ Π., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ SΕ΄
      Δευτέρα 17 Ιανουαρίου 2005
      Αθήνα, σήμερα στις 17 Ιανουαρίου 2005, ημέρα Δευτέρα και ώρα 18.14΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται από τον κ. Αθανάσιο Λεβέντη, Βουλευτή Αττικής τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Ομοσπονδία Θεσσαλικών Συλλόγων Γερμανίας και άλλων κρατών Ευρώπης ζητεί την αεροπορική σύνδεση της Θεσσαλίας με τη Γερμανία.
      2) Οι Βουλευτές κ. ΑΘΑΝΑΣΙΑ ΜΕΡΕΝΤΙΤΗ και ΣΩΤΗΡΗΣ ΧΑΤΖΗΓΑΚΗΣ κατέθεσαν αναφορά με την οποία το Σωματείο Ένωσης Συνταξιούχων ΙΚΑ Καλαμπάκας ζητεί να τοποθετηθούν γιατροί ειδικοτήτων στο Υποκατάστημα του ΙΚΑ Καλαμπάκας.
      3) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η Ένωση Τεχνικών Ιδιωτικής Τηλεόρασης Βόρειας Ελλάδας ζητεί να εφαρμοσθεί η συλλογική σύμβαση εργασίας που διέπει τις αμοιβές των μελών της.
      4) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Καθηγητών της Γερμανικής Γλώσσας στην Ελλάδα ζητεί να εισαχθεί η διδασκαλία της Γερμανικής γλώσσας στην πρωτοβάθμια εκπαίδευση.
      5) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Κέντρο Πολιτισμού Παλιννοστούντων Ομογενών Θεσσαλονίκης ζητεί να του καταβληθεί η επιχορήγηση που δικαιούται για το έτος 2004.
      6) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Παναγιώτης Καμπράνης, καθηγητής μουσικής, ζητεί την επάνοδό του στην ενεργό υπηρεσία.
      7) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Σύλλογος Γονέων και Κηδεμόνων Αρσακείου Δημοτικού Σχολείου Θεσσαλονίκης καταγγέλλει την καταχρηστική αύξηση των διδάκτρων στα Αρσάκεια Σχολεία.
      8) Οι Βουλευτές κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κ. ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία ο Ζωοφιλικός Σύλλογος Ηρακλείου «Δικαίωμα Ζωής» ζητεί να διερευνηθεί κάτω από ποιες συνθήκες από ποιους και με ποια δικαιολογητικά έγινε η μεταφορά σκύλων από το λιμάνι των Χανίων σε χώρες του εξωτερικού με τη δικαιολογία της υιοθεσίας.
      9) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ιερά Μοναστική Αδελφότητα Αγίων Αυγουστίνου Ίππωνος και Σεραφείμ του Σαρώφ στο Τρίκορφο Λοκρίδος ζητεί τη χρηματοδότηση και υλοποίηση του έργου της περιφερειακής οδού στο Τρίκορφο Φωκίδος.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης – Διάσωσης ζητεί την επίλυση εργασιακών και οικονομικών προβλημάτων των μελών της.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Προσωπικού Λιμενικού Σώματος καταγγέλλει την υπηρεσιακή συμπεριφορά του αρχικελευστή του Λ.Σ. κ. Γ. Καλύκα.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Χρήστος Πετράκος ζητεί την αναγνώριση πτυχίου του από το ΔΙΚΑΤΣΑ.
      13) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία η κυρία Ελένη Παληκαρά, χήρα Αθανασίου Πράπα, ζητεί την επίλυση φορολογικού της προβλήματος.
      14) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο κ. Κων/νος Κρίνος, κάτοικος Αιγίου, ζητεί την επίλυση οικονομικού προβλήματος της οικογένειάς του.
      15) Οι Βουλευτές κύριοι ΓΡΗΓΟΡΗΣ ΝΙΩΤΗΣ και ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο κ. Ανατόλης Μουρατίδης, ζητεί την αναγνώριση του χρόνου υπηρεσίας στην αλλοδαπή, όσων ομογενών επαναπατρίσθηκαν μετά τις 31/12/84.
      16) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Ελυμνίων Εύβοιας ζητεί την επισκευή του αγροτικού οδικού δικτύου της περιοχής του.
      17) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία Κάτοικοι του χωριού Λουκίσια του Δήμου Ανθηδόνας Εύβοιας ζητούν την επίλυση ιδιοκτησιακού τους προβλήματος.
      18) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Εξωραϊστικός Σύλλογος Ορίου Εύβοιας ζητεί τη χρηματοδότηση της αποπεράτωσης του Πολιτιστικού Κέντρου Ορίου.
      19) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Σύλλογος Ελυμνίων Εύβοιας ζητεί την αποκατάσταση των ζημιών στην παραλία Λίμνης που προκάλεσαν τα έντονα καιρικά φαινόμενα της 14ης Νοεμβρίου 2004.
      20) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμος Αυλώνος Εύβοιας ζητεί την αποκατάσταση των ζημιών που προκάλεσαν τα έντονα καιρικά φαινόμενα της 31ης Δεκεμβρίου 2004 στην περιοχή του.
      21) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Σύλλογος των Απανταχού Οξυλιθιωτών «Ο ΕΥΑΓΓΕΛΙΣΜΟΣ» ζητεί την επιχορήγηση των δραστηριοτήτων του.
      22) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Σύλλογος Γονέων και Κηδεμόνων 2ου Δημοτικού Σχολείου Περάματος ζητεί την επίλυση του στεγαστικού προβλήματος του 2ου Δημοτικού Σχολείου Περάματος.
      23) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Γεροποτάμου ζητεί αντίγραφο μελέτης – μοντέλο για την κατασκευή Κέντρου Εκπαίδευσης και Εξέτασης Υποψηφίων Οδηγών.
      24) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η κ. Αντωνία Κακαβά, κάτοικος Σπηλιάς – Τριζονίων  Φωκίδας διαμαρτύρεται για την άρνηση του ΕΛΓΑ Αγρινίου να εξετάσει αιτήσεις για την υπαγωγή ζημιών ελαιοδένδρων στο πρόγραμμα FAR.
      25) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Αικατερίνη Βαφειάδου, κάτοικος Γιαννιτσών, ζητεί την ικανοποίηση συνταξιοδοτικού της αιτήματος.
      26) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος Νεβρόπολης Αγράφων ζητεί την αποκατάσταση των ζημιών στο δρόμο Καρδίτσας – Ι.Μ. Πελεκητής.
      27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στα έργα βελτίωσης του δρόμου Καλαμάτας – Καρδαμύλης – Αρεόπολης.
      28) Ο Βουλευτής Θεσσαλονίκης  κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Κέντρο Πολιτισμού Παλιννοστούντων Ομογενών ζητεί την καταβολή επιχορηγήσεων για το έτος 2004 και την υποστήριξη υποέργων  ενταγμένων στο Κοινοτικό Πλαίσιο Στήριξης.
      29) Ο Βουλευτής Θεσσαλονίκης  κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Δήμαρχος Μηχανιώνας Θεσσαλονίκης ζητεί την κατασκευή αποχετευτικού δικτύου στους οικισμούς Κερασιάς και Αγγελοχωρίου του Δήμου Μηχανιώνας.
      30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί τη μετατροπή των συμβάσεων εργασίας των μελών του από ορισμένου σε αορίστου χρόνου.
      31) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Απόστολος Μπίσδας ζητεί την μετασκευή φορτηγού σε επιβατικό αυτοκίνητο.
      32) Η Βουλευτής Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία η Πανελλήνια Ομοσπονδία Ξεναγών ζητεί την κατάργηση της παρ. 32 άρθρο 10 του Ν. 3207/03.
      33) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Υπαλλήλων Φυλακής Αλικαρνασσού ζητεί να καταβληθεί στα μέλη της ημερήσια εφόδιο τροφοδοσίας (συσσίτιο).
      34) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Αθλητικός Γυμναστικός Όμιλος Ρεθύμνου ζητεί έκτακτη επιχορήγηση.
      35) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η ΝΙΚ. ΚΙΟΛΕΪΔΗΣ Α.Ε.Β.Ε. Εργοστάσιο Αμαξωτών και Ρυμουλκούμενων Οχημάτων διαμαρτύρεται για την μη τήρηση και προώθηση Προγραμματικών Συμφωνιών της, για την κατασκευή Σιδηροδρομικού Τροχαίου Υλικού.
      36) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Ιδιοκτητών Αστικών Λεωφορείων Βόλου διαμαρτύρεται για την με αρ. 57865/2848/03 υπουργική απόφαση βάσει της οποίας προκύπτει υποχρέωση διάνοιξης δύο παράθυρων σε κάθε πλευρά των ήδη κυκλοφορούντων πανελλαδικά αστικών λεωφορείων.
      37) Ο Βουλευτής Αχαΐας κ. ΜΙΧΑΛΗΣ ΜΠΕΚΙΡΗΣ κατέθεσε αναφορά με την οποία η κυρία Ζώτου Θεώνη, υπάλληλος της Νομαρχιακής Αυτοδιοίκησης Αχαΐας ζητεί να της χορηγηθεί το επίδομα των ειδικών λογαριασμών.
      38) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Δημοτικό Διαμέρισμα του Δήμου Έξω Λακωνίων Λασιθίου ζητεί την επαναξιολόγηση της κατασκευή του φράγματος Αποσελέμη.
      39) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Δημοτικό Διαμέρισμα Έξω Λακωνίων του Δήμου Αγίου Νικολάου Λασιθίου ζητεί την οδική του σύνδεση με την Ανυφαντή Λασιθίου.
      40) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Ομοσπονδία Επαγγελματιών – Βιοτεχνών – Εμπόρων Νομού Ηρακλείου ζητεί να μην υπάρξουν αλλαγές στο θεσμικό πλαίσιο του ωραρίου λειτουργίας των καταστημάτων.
      41) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ομοσπονδία Επαγγελματιών – Βιοτεχνών – Εμπόρων Νομού Ηρακλείου ζητεί να μην υπάρξουν αλλαγές στο θεσμικό πλαίσιο του ωραρίου λειτουργίας των καταστημάτων.
      42) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Ναυτικός Όμιλος Χανίων ζητεί την καταβολή των οφειλομένων επιχορηγήσεων.
      43) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Αυλώνος ζητεί την καταγραφή και αποκατάσταση των ζημιών στην περιοχή του Δήμου του που προκλήθηκαν από τη θεομηνία της 31ης/12/04.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 4663/2-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β13-829/25-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 4663/2-11-04 ερώτηση, που κατέθεσε στη Βουλή των Ελλήνων ο Βουλευτής κ. Β. Κεγκέρογλου, με θέμα «Σύσταση κλιμακίων ελέγχου Λαϊκών Αγορών και Υπαίθριου Εμπορίου», σας γνωστοποιούμε τα ακόλουθα:
      1. Κατά τις επιταγές του Ν. 3190/2003, έχει εκδοθεί και ισχύει σε όλη την Επικράτεια η Απόφαση Α2-1151/25-5-2004 του Υφυπουργού Ανάπτυξης, με την οποία έχουν συσταθεί τα Κλιμάκια Ελέγχου Λαϊκών Αγορών και Υπαίθριου Εμπορίου συμπεριλαμβανομένων όλων των Περιφερειών της χώρας. Επίσης, με την ίδια Απόφαση, για όλη την Επικράτεια, προβλέπεται η συγκρότηση αφενός μεν των Μητρώων μελών για τη σύσταση των εν λόγω Κλιμακίων και αφετέρου των Γραμματειών Υποστήριξης των Κλιμακίων αυτών.
      2. Μέχρι σήμερα η πορεία σύστασης των κλιμακίων είναι η εξής:
      Στις Περιφέρειες Δυτικής Μακεδονίας, Θεσσαλίας, Βορείου Αιγαίου, Δυτικής Ελλάδος, Στερεάς Ελλάδος, Νοτίου Αιγαίου, Πελοποννήσου, Κεντρικής Μακεδονίας και Κρήτης προβλέπεται ότι σύντομα θα έχουν ολοκληρωθεί οι διαδικασίες ενώ στις Περιφέρειες Ηπείρου και Ανατολικής Μακεδονίας - Θράκης έχουν ολοκληρωθεί οι διαδικασίες. Σημειώνουμε ότι δεν έχουν απαντήσει μέχρι σήμερα οι Περιφέρειες Αττικής και Ιονίων Νήσων.
      3. Επισημαίνουμε ότι με το έγγραφο Α2-2622/11-11-2004 του Γενικού Γραμματέα του Υπουργείου Ανάπτυξης, που απευθύνεται στους Γενικούς Γραμματείς Περιφερειών της χώρας, ζητήθηκε η επιτάχυνση έκδοσης της Απόφασης συγκρότησης των Κλιμακίων Ελέγχου Λαϊκών Αγορών και Υπαίθριου Εμπορίου.
      4. Για τα διοικητικά όρια της νομαρχιακής αυτοδιοίκησης Αθηνών - Πειραιώς όπως αυτά ορίζονται από το Ν. 3190/2003 και την ευθύνη σύστασης των κλιμακίων την έχει η Γενική Γραμματεία Εμπορίου έχει ήδη καταρτιστεί το μητρώο ελεγκτών το οποίο και αποτελείται από 800 περίπου άτομα. Σε πρώτη φάση επιλεγήκανε 378 για να συγκροτήσουν τα κλιμάκια ελέγχου με θητεία 2 ετών. Ήδη έχουν ξεκινήσει έλεγχοι.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      2. Στην με αριθμό 4600/1-11-2004 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 59683/24-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του ανωτέρω (2) σχετικού εγγράφου, σας πληροφορούμε τα εξής:
      Όσον αφορά της μελέτες των οδικών τμημάτων του Ν.Ο.Α.Κ στους νομούς Ρεθύμνου, Ηρακλείου και Λασιθίου, αυτές έχουν ήδη ανατεθεί, έχουν υπογραφεί οι σχετικές συμβάσεις και έχουν ήδη εκπονηθεί τα πρώτα στάδια των μελετών σύμφωνα με τις παραπάνω συμβάσεις και έχουν σχεδόν καλυφθεί οι εγκεκριμένες πιστώσεις έτους 2004 για τα υπόψη έργα. Για την μελέτη του τμήματος του Ν.Ο.Α.Κ που αφορά τμήματα στο Νομό Χανίων αυτή έχει ανατεθεί σε σύμπραξη Γραφείων Μελετητών αλλά έχει ασκηθεί αίτηση ασφαλιστικών μέτρων κατά της παραπάνω απόφασης από Γραφείο Μελετητών, που συμμετείχε στην εκδήλωση ενδιαφέροντος για την ανάληψη της υπόψη μελέτης, και εκκρεμεί η έκδοση απόφασης από το Συμβούλιο της Επικρατείας.
      Όσον αφορά το χρονοδιάγραμμα των σχετικών συμβάσεων για τα υπόψη έργα, αυτό τηρείται πιστά και εάν δεν υπάρξουν καθυστερήσεις στον έλεγχο, στις ενδιάμεσες εγκρίσεις, στις γνωμοδοτήσεις φορέων κ.λ.π. καθώς στην χρηματοδότηση των υπόψη έργων, οι παραπάνω μελέτες θα ολοκληρωθούν προ του έτους 2006 ώστε να καταστεί δυνατή η δημοπράτηση των αντιστοίχων έργων με πιστώσεις του Δ΄ Κ.Π.Σ.
      Ο Υφυπουργός
      ΑΘ. ΝΑΚΟΣ»
      3. Στην με αριθμό 4665/2-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 59828/25-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το βιολογικό καθαρισμό στη Ροδιά του Δήμου Γαζίου και μετά από ενημέρωσή μας από την Περιφέρεια Κρήτης, σας πληροφορούμε ότι για το έργο «Βιολογικός Καθαρισμός στη Ροδιά του Δήμου Γαζίου» πρόκειται να υποβληθεί σχετική πρόταση στο πλαίσιο του Μέτρου για το περιβάλλον του ΠΕΠ Κρήτης, όταν θα υπάρξει σχετική πρόσκληση για υποβολή προτάσεων, προκειμένου στη συνέχεια να αξιολογηθεί για τη δυνατότητα ένταξης του στο παραπάνω πρόγραμμα.
      Ο Υφυπουργός
      Α. ΝΑΚΟΣ»
      4. Στην με αριθμό 4706/3-11-04 ερώτηση του Βουλευτή κ. ΄Αγγελου Μανωλάκη δόθηκε με το υπ’ αριθμ. 202/23-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι η δημιουργία νέων Καταστημάτων Κράτησης καθορίζεται σε όλη την επικράτεια από το «Ειδικό Πλαίσιο Χωροταξικού Σχεδιασμού και Αειφόρου Ανάπτυξης Καταστημάτων Κράτησης», το οποίο εγκρίθηκε το 2001 (ΦΕΚ 1575Β/28.11.01) και σύμφωνα με το οποίο στην περιφέρεια Πελoπovvήσου προβλέπεται ένα Κατάστημα Κράτησης και δυνητικά ένα Κέντρο Απεξάρτησης Τοξικομανών.
      Η σημερινή πολιτική ηγεσία του Υπουργείου Δικαιοσύνης γνωρίζει πολύ καλά το αίτημα για ίδρυση φυλακών στην περιοχή του Αγίου Ιωάννη του Δήμου Σαρωνικού, όπως επίσης και το γεγονός ότι δεν προωθήθηκε επί πολλά χρόνια, όπως πολύ εύστοχα συνομολογείται στην ερώτηση.
      Ο κ. Βουλευτής είμαι πεπεισμένος ότι γνωρίζει ότι, κατόπιν υπόδειξής μου, ήδη από τον Μάιο του 2004, οι υπηρεσίες του Υπουργείου Δικαιοσύνης μελέτησαν το θέμα και συζήτησαν με τις αρμόδιες αρχές του Δήμου Σαρωνικού τις οποίες και ενημέρωσαν ότι το εν λόγω αίτημα πρέπει να διατυπωθεί επίσημα και να καταδειχθεί η τοπική αποδοχή και συναίνεση, έτσι ώστε να ενταχθεί στις νόμιμες διαδικασίες του Υπουργείου Δικαιοσύνης και να προωθηθεί ανάλογα.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      5. Στην με αριθμό 4744/3-11-04 ερώτηση του Βουλευτή κ. Αλέξανδρου Αλαβάνη δόθηκε με το υπ’ αριθμ. 210/22-11-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να ενημερώσετε τον κ. Βουλευτή ότι το υπ' αριθμ. 216/28.04.2004 έγγραφο του τότε Προέδρου του Αρείου Πάγου κ. Ματθία προς τους Διευθύνοντες τα Πρωτοδικεία του Κράτους και τα Ειρηνοδικεία της περιοχής Αττικής δεν έχει ανακληθεί μέχρι σήμερα.
      Οπωσδήποτε, οι δικαστικές αποφάσεις που έχουν εκδοθεί μετά από αγωγές συμβασιούχων, μπορούν να προσβληθούν από τους ενδιαφερόμενους διαδίκους με κάθε νόμιμο ένδικο μέσο, ο δε Υπουργός Δικαιοσύνης, δεν δικαιούται, κατά συνταγματική επιταγή, να επέμβει σε εκκρεμείς δίκες.
      Σε κάθε περίπτωση επισημαίνεται ότι ουδεμία εντολή έχει δοθεί ή πρόκειται να δοθεί από τη σημερινή πολιτική ηγεσία του Υπουργείου Δικαιοσύνης για «διατεταγμένη εφαρμογή της υφιστάμενης νομοθεσίας» σε οποιαδήποτε υπόθεση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      6. Στην με αριθμό 4701/3-11-04 ερώτηση του Βουλευτή κ. Κων/νου Ζαχαράκη δόθηκε με το υπ’ αριθμ. Β13-842/23-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. ερώτηση 4701/03-11-04, την οποία κατέθεσε στη Βουλή των Ελλήνων ο Βουλευτής κ. Κ. Ζαχαράκης, με θέμα «Έλεγχος των εισαγόμενων προϊόντων και διάκριση τους από τα ντόπια» και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε τα ακόλουθα:
      1. Στα πλαίσια διασφάλισης των συμφερόντων του καταναλωτικού κοινού και της προστασίας των ελληνικών προϊόντων, απέναντι σε αθέμιτες πρακτικές επιχειρήσεων, που επιδιώκουν τη διάθεση εισαγόμενων αγαθών «ως ελληνικών», ισχύουν θεμελιώδη αγορανομικά μέτρα, τα οποία ακολούθως περιγράφονται :
      α) Σύμφωνα με τις επιταγές του άρθρου 30, παρ.7 του Αγορανομικού Κώδικα, κάθε πράξη παραπλάνησης αγαθών (όπου εντάσσεται και αυτή της αναληθούς προέλευσης αγαθών) συνιστά αδίκημα που τιμωρείται ποινικά με φυλάκιση ή χρηματική ποινή ή και με τις δύο ποινές.
      β) Κατά τις διατάξεις του άρθρου 35, παρ.1 του Αγορανομικού Κώδικα, η αναγραφή επί των τιμολογίων αγοραπωλησίας των αγαθών και της προέλευσής τους είναι υποχρεωτική, διαφορετικά διαπράττεται παράβαση που τιμωρείται ποινικά με φυλάκιση ή χρηματική ποινή.
      γ) Όπως ορίζεται στο άρθρο 38, παρ.2 του Αγορανομικού Κώδικα, επί των πινακίδων, τιμοκαταλόγων κ.λ.π. η αναγραφή της προέλευσης ειδών είναι υποχρεωτική, διαφορετικά οι παραβάτες, κατά τις επιταγές των Νόμων 1732/87 και 3190/2003, τιμωρούνται μόνο με χρηματικό πρόστιμο 350 ευρώ, μέσω βέβαια της διαδικασίας άμεσης βεβαίωσης της παράβασης (έκδοση της Πράξης Βεβαίωσης Παράβασης από τους αγορανομικούς ελεγκτές).
      2. Σημειώνεται ακόμη ότι ο έλεγχος, προς διαπίστωση εφαρμογής από τους υπόχρεους των ανωτέρω αγορανομικών μέτρων, εντάσσεται μέσα στα ημερήσια καθήκοντα των ανά την Χώρα ελεγκτικών Υπηρεσιών. Πέραν όμως αυτών η αρμόδια υπηρεσία της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης κάθε φορά που γίνεται δέκτης καταγγελιών αναφερόμενων σε διάθεση εισαγομένων προϊόντων «ως ελληνικών», μέσω εγκυκλίων της, ενεργοποιεί τις ελεγκτικές υπηρεσίες, για έρευνα των καταγγελιών αυτών και κίνηση διαδικασιών εφαρμογής των κυρώσεων, κατά των παραβατών, αν συντρέχει λόγος.
      Για το αδίκημα παραπλάνησης καταναλωτών, μέσω της πώλησης εισαγομένων ειδών «ως εγχωρίωv» δεν υφίστανται στοιχεία για διαπιστωθέντα τέτοια αδικήματα σε όλη την Χώρα.
      Ανεξάρτητα όμως αυτών, σημειώνεται ότι οι αρμόδιες ελεγκτικές αγορανομικές υπηρεσίες της Επικράτειας, στα πλαίσια των καθηκόντων τους και της ευθύνης τους έναντι των νόμων, έχουν υποχρέωση όπως τις βεβαιούμενες παραβάσεις περί την παραπλάνηση των καταναλωτών παραπέμπουν αμελλητί στον αρμόδιο Εισαγγελέα.
      Το τελευταίο αυτό σημείο αφορά και τους αγορανομικούς ελεγκτές της αρμόδιας Δ/νσης της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, οι οποίοι όμως μέχρι σήμερα δεν έχουν αναφέρει αδίκημα παραπλάνησης για διάθεση ειδών εισαγωγής «ως εγχωρίων» πλην των κατωτέρω περιπτώσεων:
      α) Διάθεση νωπών πουλερικών εισαγωγής ως εγχωρίων 
      β) Διάθεση πατάτας εισαγωγής ως εγχώριας
      Για τους παραβάτες ήδη υποβλήθηκε μηνυτήρια αναφορά.
      Επίσης επί καταγγελίας ιδιώτη στην αρμόδια Δ/νση της Γ.Γ. Εμπορίου - Γ.Γ. Καταναλωτή του Υπουργείου Ανάπτυξης, για διάθεση κρουασάν διαφορετικής ποιότητας με την αναγραφόμενη στον τιμοκατάλογο, η εν λόγω Δ/νση διαβίβασε τον φάκελο στις αρμόδιες Περιφερειακές Υπηρεσίες της Γ.Γ. Εμπορίου - Γ.Γ. Καταναλωτή για υποβολή μήνυσης κατά των παραβατών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      7. Στην με αριθμό 4782/4-11-04 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 4782/4-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ'αριθμ.4782/4-11-04 ερώτησης, που κατέθεσε ο Βουλευτής κ. Δ. Βαρβαρίγος αναφορικά με τη χρηματοδότηση του Κέντρου Πρόληψης Εξαρτησιογόνων Ουσιών Νομού Ζακύνθου «Η ΣΤΟΡΓΗ» και την υλοποίηση Προγραμματικής Σύμβασης σχετικά με τη λειτουργία Κέντρων Πρόληψης σε συνεργασία με τον Ο.ΚΑ.ΝΑ., σας γνωρίζουμε κατά λόγο αρμοδιότητας του Υπουργείου μας, τα ακόλουθα:
      1. Στο άρθρο 2 της από 19-2-2004 Προγραμματικής Σύμβασης, με τίτλο «Υποχρεώσεις των συμβαλλομένων μερών» ορίζεται ότι το Υπουργείο Εσωτερικών, Δημόσιας Διοίκησης και Αποκέντρωσης αναλαμβάνει, σε συνεργασία με την ΚΕΔΚΕ, τη χρηματοδότηση των Κέντρων Πρόληψης που λειτουργούν ή πρόκειται να λειτουργήσουν, στο 50% του ετήσιου προϋπολογισμού κάθε Κέντρου Πρόληψης και την έκδοση των εντολών χρηματοδότησης, σύμφωνα με τα οριζόμενα στο άρθρο 3 της σύμβασης «Διαδικασία Χρηματοδότησης», βάσει των στοιχείων που παρέχονται από τον ΟΚΑΝΑ, όπως αυτά ορίζονται στην παρ.1 του ανωτέρω άρθρου της Προγραμματικής Σύμβασης.
      2. Στην υπ' αριθμ. 7215/4-2-2004 Κοινή Απόφαση των Υπουργών Εσωτερικών, Δημόσιας Διοίκησης και αποκέντρωσης και Οικονομίας και Οικονομικών, η οποία εξεδόθη ύστερα από πρόταση της ΚΕΔΚΕ, έχει προβλεφθεί η διάθεση από τους Κεντρικούς Αυτοτελείς Πόρους των Δήμων και Κοινοτήτων ποσού μέχρι 9.200.000,00 ευρώ για την υλοποίηση με συμμετοχή ΟΤΑ προγραμμάτων πρωτογενούς πρόληψης κατά των ναρκωτικών, σε συνεργασία με τον ΟΚΑΝΑ, από το οποίο ποσό 4.042.847,00 ευρώ αφορά την κάλυψη υποχρέωσης οικονομικού έτους 2003. Επομένως υπολείπεται η κατανομή ποσού μέχρι 5.157.153,000 για το έτος 2004, βάσει των στοιχείων που θα αποσταλούν από τον ΟΚΑΝΑ. Βάσει της ανωτέρω ΚΥΑ κατανεμήθηκε με την υπ'αριθμ.7330/5-2-2004 απόφαση του Υπουργού Εσωτερικών, Δημόσιας Διοίκησης και Αποκέντρωσης το ποσό των 4.042.847,00 σε ΟΤΑ της Χώρας και 54.930,00 ευρώ στο Κέντρο Πρόληψης Εξαρτησιογόνων Ουσιών Νομού Ζακύνθου «Η ΣΤΟΡΓΗ».
      3. Όσον αφορά τον προγραμματισμό για τη συνέχιση της λειτουργίας των Κέντρων Πρόληψης μετά τη λήξη της από 19-2-2004 Προγραμματικής Σύμβασης, σας επισημαίνουμε ότι η διάρκειά της είναι για τέσσερα χρόνια, αρχής γενομένης από 1/1/2004. Η συνέχιση της ανωτέρω σύμβασης πέρα των τεσσάρων ετών θα εξαρτηθεί από την τελική εκτίμηση των αποτελεσμάτων για την επίτευξη των στόχων αυτής. Τονίζεται ότι στο άρθρο 12 με τίτλο «Τελικές Διατάξεις» προβλέπεται παράτασή της ύστερα από έγγραφη συμφωνία, η οποία θα υπογράφεται από τους εκπροσώπους όλων των συμβαλλομένων μερών.
      Ο Υφυπουργός
      Α. ΝΑΚΟΣ»
      8. Στην με αριθμό 4731/3-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β13-844/25-11-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 4731/3-11-2004 ερώτηση, που κατέθεσε στη Βουλή των Ελλήνων ο Βουλευτής κ. Σ. Ματζαπετάκης, με θέμα «Κυκλοφοριακά προβλήματα Αθήνας» και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας, σας γνωστοποιούμε ότι το ωράριο τροφοδοσίας καταστημάτων ρυθμίζεται με Κοινή Υπουργική Απόφαση (ΚΥΑ) των Υπουργών ΠΕΧΩΔΕ, Aνάπτυξης, Απασχόλησης & Κοινωνικής Προστασίας καθώς και Δημόσιας Τάξης.
      Όσον αφορά την έκδοση της ανωτέρω ΚΥΑ επισπεύδον Υπουργείο είναι το ΠΕΧΩΔΕ το οποίο είναι αρμόδιο να απαντήσει σχετικά και στο οποίο διαβιβάζεται η Ερώτηση.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      9. Στην με αριθμό 4723/3-11-04 ερώτηση του Βουλευτή κ. Αναστασίου Σιδηρόπουλου δόθηκε με το υπ’ αριθμ. 59624/23-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθμ. 4723/3-11-2004 ερώτησης, που κατέθεσε ο Βουλευτής κ. Α. Σιδηρόπουλος, αναφορικά με την οικονομική ενίσχυση ΟΤΑ για την υλοποίηση προγραμμάτων Κοινωνικής Μέριμνας μετά το πέρας της χρηματοδότησής τους από πόρους της Ευρωπαϊκής Ένωσης, σας γνωρίζουμε κατά λόγο αρμοδιότητάς μας, ότι το θέμα θα εξετασθεί από το Υπουργείο μας στα πλαίσια των πιστώσεων που διατίθενται για τη χρηματοδότηση των ΟΤΑ της Χώρας από τους ΚΛΠ, η οποία γίνεται με Κοινή Υπουργική Απόφαση κατανομής αυτών κάθε έτος, κατόπιν πρότασης της ΚΕΔΚΕ, αναφορικά με τα κριτήρια και τη διαδικασία κατανομής τους.
      Επισημαίνεται ιδιαιτέρως ότι οι πηγές εσόδων των ΚΛΠ προσδιορίζονται από την κείμενη νομοθεσία και συγκεκριμενοποιούνται με την ψήφιση του Κρατικού Προϋπολογισμού κάθε έτος από την Εθνική Αντιπροσωπεία, ύστερα από την κατάρτισή του από το Υπουργείο Οικονομίας και Οικονομικών.
      Κατά τα λοιπά αρμόδιο να απαντήσει είναι το συνερωτώμενο Υπουργείο Απασχόλησης και Κοινωνικής Προστασίας.
      Ο Υφυπουργός
      ΑΘ. ΝΑΚΟΣ»
      10. Στην με αριθμό 2771/30-8-2004 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 108389/21-9-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αρ. πρωτ. 2771/30-08-2004 ερώτησης που κατέθεσε ο Βουλευτής κ. Μανόλης Σοφ. Στρατάκης και στάλθηκε και στην υπηρεσία μας με το ανωτέρω σχετικό, αναφορικά με «τιμές και κομπίνες» στα προϊόντα αμπέλου (σταφίδα - κρασί - σταφύλια) ,σας γνωρίζουμε, κατά λόγο αρμοδιότητας, τα ακόλουθα:
      Το Σ.Δ.Ο.Ε., στα πλαίσια των αρμοδιοτήτων του, διενεργεί καθημερινά προληπτικούς και προσωρινούς ελέγχους σε κάθε μορφή επιχειρηματικής δραστηριότητας, στο χώρο όπου πραγματοποιούνται οι συναλλαγές, για τη διαπίστωση της νόμιμης διακίνησης και διάθεσης των εμπορευμάτων, σε σχέση με την καταβολή δασμών και φόρων και την έκδοση φορολογικών στοιχείων καθώς επίσης και τη δραστική αντιμετώπιση του φαινομένου οικονομικής απάτης που διαπράττεται με τη χρήση στις συναλλαγές πλαστών και εικονικών φορολογικών στοιχείων. Προς αυτή την κατεύθυνση διενεργεί και μεγάλο αριθμό ελέγχων σε κατηγορίες επιχειρήσεων που θεωρούνται επιρρεπείς στη χρήση εικονικών και πλαστών φορολογικών στοιχείων, με θετικά μέχρι στιγμής αποτελέσματα, καθόσον έχει εντοπιστεί σημαντικός αριθμός επιχειρήσεων που εμπλέκονται στην έκδοση ή χρήση πλαστών και εικονικών φορολογικών στοιχείων. Περαιτέρω το Σ.Δ.Ο.Ε. υλοποιεί μεγάλο αριθμό ελέγχων στη διακίνηση, παραγωγή, επεξεργασία και τυποποίηση αγροτικών προϊόντων, μια υποκατηγορία των οποίων αποτελούν και τα αμπελοοινικά προϊόντα.
      Ο Υφυπουργός
      ΑΔΑΜ ΡΕΓΚΟΥΖΑΣ»
      11. Στην με αριθμό 2771/30-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 539/22-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Κατά τις συσκέψεις που πραγματοποιήθηκαν στο Υπουργείο Αγροτικής Ανάπτυξης και Τροφίμων με τη συμμετοχή εκπροσώπων ολόκληρου του κλάδου, των εξαγωγέων και των συνεταιριστικών φορέων, εξετάστηκαν όλες οι δυνατότητες των αναγκαίων κρατικών χειρισμών με στόχο την ομαλή απορρόφηση της παραγωγής και τη στήριξη του εισοδήματος των αμπελουργών και εξαγγέλθηκαν τα παρακάτω μέτρα που είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
      1. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις, σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
      2. Όσον αφορά τη διακίνηση των οινικών προϊόντων από χώρες της Ε.Ε., εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
      3. Εντείνονται οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης εντείνονται οι έλεγχοι του προορισμού των εισαγόμενων από. τρίτες χώρες επιτραπέζιων σταφυλιών ποικιλίας Σουλτανίνας για' την εξασφάλιση της εγχώριας παραγωγής Σουλτανίνας.
      4. Εφαρμογή διατάξεων του Κοινοτικού Κανονισμού που ψηφίστηκε πρόσφατα και παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488 € ανά βαθμό και εκατόλιτρο).
      5. Διερευνάται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99, σε συνδυασμό με παράλληλη εθνική ενίσχυση.
      6. Αύξηση της δυνατότητας κατανάλωσης σταφυλιών στην εσωτερική αγορά. Για το σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων, έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ.α.
      Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης ή εκσυγχρονισμού των μονάδων αυτών στις επενδύσεις του Γ' Κ.Π.Σ.
      Γενικότερη προώθηση προγραμμάτων μεταποιητικών βιομηχανιών του κλάδου μέσω του Γ' Κ.Π.Σ.
      7. Επανεξετάζεται, εκσυγχρονίζεται και κωδικοποιείται η σχετική εθνική νομοθεσία, σύμφωνα με τις προτάσεις των φορέων και το Κοινοτικό δίκαιο. Εξέταση του καθορισμού των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
      Τέλος για το θέμα των εικονικών τιμολογίων σταφίδας, αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
      Ο Υφυπουργός
      Ε. ΜΠΑΣΙΑΚΟΣ»
      12. Στην με αριθμό 2936/7-9-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-1027/22-9-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 2936/07-09-04 που κατέθεσε στη Βουλή ο Βουλευτής κ. Βασ. Οικονόμου, σας πληροφορούμε ότι το υπόψη νομοσχέδιο εντάσσεται στο προγραμματισμό του νομοθετικού έργου του Υπουργείου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13. Στην με αριθμό 2976/9-9-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4190/7401/15-9-2004 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 2976/09-09-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τους δημοσιογράφόυς στα γραφεία τύπου του ΥΠΕΘΑ, σας γνωρίζουμε τα ακόλουθα:
      Στο Υπουργείο Εθνικής. Άμυνας προβλέπεται μόνον η Διεύθυνση Ενημέρωσης, ως αυτοτελούς υπηρεσιακής μονάδας του Υπουργείου, σύμφωνα με τα άρθρα 12 του Ν.2984/2002 και 19 του Ν.3036/2002. Στη Διεύθυνση αυτή συστάθηκαν από τις παραπάνω διατάξεις 1 Ο θέσεις ειδικών συνεργατών σε θέματα εκδόσεων και παραγωγής τηλεοπτικών προγραμμάτων, που πληρούνται με σύμβαση ορισμένου χρόνου. Οι αποδοχές των προσώπων αυτών προβλέπονται ρητώς από την υπ. αριθ. 2/48361/0022/17-9-2002 ΚΥΑ των Υπουργών Οικονομίας και Οικονομικών και Εθνικής Άμυνας, όπως τροποποιήθηκε από τις υπ. αριθ. 2/64832/0022/6-12-2002 και 2/1183/0022/20-1-2004 αντίστοιχες ΚΥΑ.
      Σχετικά με την εγγραφείσα πίστωση στον ΚΑΕ 0896 (ειδικές-απόρρητες δαπάνες)-ανάλωση αυτής, σας γνωρίζουμε τα παρακάτω:
      α. Στον προϋπολογισμό ΕΠΥΕΘΑ έτους 2004 έχει προβλεφθεί πίστωση η οποία -αναλώνεται σύμφωνα με τις διατάξεις του άρθρου 47 του Ν .Δ. 721/70. 
      β. Τα διαλαμβανόμενα στη συγκεκριμένη ερώτηση για κάλυψη δαπανών αμοιβών δημοσιογράφων ή διαφημιστών του ΥΕΘΑ στο εσωτερικό, από την υπόψη πίστωση, είναι ανυπόστατα και ανακριβή καθόσον ουδέποτε συνέβη αυτό.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      14. Στην με αριθμό 3059/13-9-04 ερώτηση του Βουλευτή κ. Κωνσταντίνου Καϊσερλή δόθηκε με το υπ’ αριθμ. ΤΚΕ/Φ2/20133/23-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 3059/13-9-04, που κατέθεσε στη Βουλή ο Βουλευτής κ. Κων/νος Καϊσερλής, σας γνωρίζουμε τα εξής:
      1. Η αξιολόγηση όλων των μονίμων υπαλλήλων των δημοσίων υπηρεσιών, καθώς και των νομικών προσώπων δημοσίου δικαίου - πλην των εκπαιδευτικών λειτουργών πρωτοβάθμιας και δευτεροβάθμιας εκπαίδευσης- διενεργείται σύμφωνα με τις διατάξεις του π.δ. 318/92 (ΦΕK 161, τ.Α'),
      Σύμφωνα με αυτό οι υπάλληλοι αξιολογούνται με βάση κριτήρια αντικειμενικά, τα οποία συνδέονται άμεσα με το αντικείμενο της εργασίας τους και τα καθήκοντα που ασκούν. Στο πλαίσιο δε του διοικητικού εκσυγχρονισμού ήδη η υπηρεσία μας εξετάζει την αναμόρφωση του συστήματος αυτού με στόχο την βελτίωση της αποτελεσματικότητας των δημοσίων υπηρεσιών και την ανάπτυξη του ανθρώπινου δυναμικού.
      2. Οι αποσπάσεις και οι μεταθέσεις των μονίμων δημοσίων υπαλλήλων ρυθμίζονται γενικά από τις διατάξεις του ισχύοντος Υπαλληλικού Κώδικα (ν. 2683/99).
      Συγκεκριμένα οι αποσπάσεις υπαλλήλων των δημοσίων υπηρεσιών και των νομικών προσώπων δημοσίου δικαίου πραγματοποιούνται είτε με πρωτοβουλία των υπαλλήλων μετά από αίτησή τους, είτε με πρωτοβουλία της υπηρεσίας, για κάλυψη υπηρεσιακών αναγκών, με απόφαση των αρμοδίων οργάνων, μετά από γνώμη των οικείων υπηρεσιακών συμβουλίων, σύμφωνα με τις διατάξεις του άρ. 68 του ν. 2683/99.
      Οι μεταθέσεις των υπαλλήλων διενεργούνται με απόφαση του αρμόδιου οργάνου διοίκησης μετά από σύμφωνη γνώμη του υπηρεσιακού συμβουλίου σύμφωνα με τις διατάξεις του άρ. 67 του ίδιου νόμου. Ειδικότερα, με τις διατάξεις αυτές καθιερώνεται αντικειμενικό σύστημα διενέργειας των μεταθέσεων, με πρόβλεψη αντικειμενικών κριτηρίων που αξιολογούνται με συντελεστές βαρύτητας (μόρια). Παρέχεται επίσης εξουσιοδότηση για την έκδοση Προεδρικών Διαταγμάτων κατά υπουργείο, αυτοτελείς δημόσιες υπηρεσίες, ν.π.δ.δ. με τα οποία θα ρυθμίζονται ειδικότερα θέματα, θα προβλέπονται και άλλα κριτήρια μεταθετότητας και θα καθορίζονται αντίστοιχοι συντελεστές. Για την διευκόλυνση των Υπηρεσιών στην κατάρτιση των Προεδρικών Διαταγμάτων το Υπουργείο Εσωτερικών Δημόσιας Διοίκησης και Αποκέντρωσης με εγκύκλιό του παρείχε οδηγίες για την κατάρτιση των Προεδρικών Διαταγμάτων και πρότεινε ως εξαιρετέες από τις μεταθέσεις χωρίς αίτηση περαιτέρω κατηγορίες υπαλλήλων από τις αναφερόμενες στις διατάξεις του Υπαλληλικού Κώδικα.
      3. Αναφορικά με τη μετάθεση της κ. Κανταζίδου Μαρίας διενεργήθηκε με απόφαση της υπηρεσίας της (ΙΚΑ Ρόδου) όπου ανήκει οργανικά και, για το λόγο αυτό είναι αρμόδια να απαντήσει στο σχετικό ερώτήμα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      15. Στην με αριθμό 2806/1-9-04 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. 48198/21-9-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι στο Ειδικό Πρόγραμμα Τοπικής Αυτοδιοίκησης (ΕΠΤΑ) αρμοδιότητας ΥΠ.ΕΣ.Δ.Δ.Α., έχει ενταχθεί μεταξύ άλλων και το έργο «Κατασκευή δρόμου Λαμπέτι-Κρεμαστή», προϋπολογισμού 234.776,00 € με φορέα υλοποίησης το Δήμο Πύργου. Το έργο εκτελείται και το χρηματικό ποσό δεν έχει απορροφηθεί ακόμη εξολοκλήρου.
      Η ολοκλήρωση του έργου δύναται να επιτευχθεί, εάν προταθεί από το Δήμο για να χρηματοδοτηθεί από το σχεδιαζόμενο Νέο Αναπτυξιακό Πρόγραμμα του ΥΠ.ΕΣ.Δ.Δ.Α. ή από άλλες πηγές χρηματοδότησης του Δήμου Πύργου.
      Ο Υφυπουργός
      Α. ΝΑΚΟΣ»
      16. Στις με αριθμό 2681/24-8-04 και 3002/9-9-04 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 519/15-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      Λόγω της παρουσίας στην περιοχή του Οροπεδίου Λασιθίου του επιβλαβούς οργανισμού Clavibacter michiganensis, που προκαλεί την ασθένεια της δακτυλιωτής σήψης της πατάτας, σύμφωνα με την αριθμ. 94837/11-5-2000 (ΦΕΚ Β΄654) απόφαση του Υφυπουργού κ. Αργύρη όπως αυτή τροποποιήθηκε με την αριθμ. 94014/25-4-2001 (ΦΕΚ Β΄564) ομοία, απαγορεύεται η διακίνηση κονδύλων πατάτας που παρήχθησαν στην εν λόγω περιοχή στην υπόλοιπη χώρα. Σχετική και η απάντησή μας με Α.Π. 325/15-7-2004 επί της ερώτησής σας 1605/21-6-04.
      Ο Υφυπουργός
      ΕΥΑΓΓΕΛΟΣ ΜΠΑΣΙΑΚΟΣ»
      17. Στην με αριθμό 2756/30-8-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 538/14-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, σας πληροφορούμε τα εξής:
      1. Η αρμοδιότητα χαρακτηρισμού των Εγγειοβελτιωτικών Έργων αρμοδιότητας Υπουργείου Αγροτικής Ανάπτυξης και Τροφίμων του άρθρου 5 παρ. 4 του Ν.Δ. 381/58, είναι αποκεντρωμένη στη Νομαρχιακή Αυτοδιοίκηση με το άρθρο 1 α/α (κα) περίπτωση 14 του 332/83 «Μεταβίβαση αρμοδιοτήτων του Υπουργείου Γεωργίας και Προϊσταμένων Διανομαρχιακών Υπηρεσιών Υπ. Γεωργίας στους Νομάρχες».
      Η διαδικασία προβλέπει την έκδοση απόφασης Νομάρχη με σύμφωνη γνώμη του Περιφερειακού Γνωμοδοτικού Συμβουλίου Εγγειοβελτιωτικών Έργων στην αρμοδιότητα του οποίου βρίσκεται το εγγειοβελτιωτικό έργο, μετά από εισήγηση του Τμήματος Εγγείων Βελτιώσεων της Περιφέρειας και μετά από πρόταση της αρμόδιας Υπηρεσίας της Νομαρχιακής Αυτοδιοίκησης.
      2. Το έργο που αφορά την κατασκευή του αρδευτικού αξιοποίησης του ταμιευτήρα το οποίο ήδη υλοποιείται με τίτλο: «Αξιοποίηση ταμιευτήρα Ινίου Ν. Ηρακλείου Κρήτης» και με προϋπολογισμό 6.652.000 €, ανατέθηκε στις 23-6-2003 και έχει συμβατική προθεσμία εκτέλεσης 33 μήνες, δηλαδή προβλέπεται να ολοκληρωθεί στις 23-3-2006.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      18. Στην με αριθμό 2751/30-8-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 536/14-9-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:
      1. Σε ό,τι αφορά την επαναλειτουργία των ελαιοτριβείων των Αγροτικών Συνεταιρισμών: Καλαμαύκας, Τουρλωτής, Σταυροχωρίου καθώς και του ελαιοτριβείου «Σμαργιαννάκης Εμμανουήλ» (των οποίων η αναγνώριση, λόγω εκπρόθεσμης υποβολής των ΔΜΚΕΕ, έχει αρθεί για το χρονικό διάστημα από 15-4-04 έως 14-4-05), δεν έχουν εκδοθεί ακόμα οι αποφάσεις του Γενικού Γραμματέα του Υπουργείου επί των σχετικών αιτήσεων θεραπείας των εκπροσώπων των εν λόγω ελαιοτριβείων.
      2. Αντίθετα, σε ό,τι αφορά το ελαιοτριβείο με την επωνυμία «Κοινωνία δικαιώματος εκμετάλλευσης ελαιοτριβείου» (το οποίο στη σχετική ερώτηση αναφέρεται ως «Γούδουρα»), έχει εκδοθεί η αριθμ. 275772/27-8-04 απόφαση του Γενικού Γραμματέα του Υπουργείου, με την οποία απορρίφθηκε η από 5-5-04 αίτηση θεραπείας του εκπροσώπου του εν λόγω ελαιοτριβείου.
      Ως εκ τούτου, παραμένει η κύρωση της άρσης αναγνώρισης αυτού, για το χρονικό διάστημα από 15-4-04 έως 14-4-05, η οποία του επεβλήθη με την αριθμ. 14091/23-3-04 απόφαση του Προϊσταμένου της Δ/νσης Αγροτικής Ανάπτυξης Νομαρχιακής Αυτοδιοίκησης Λασιθίου, μετά από την αριθμ. 233859/4-3-04 έγγραφη εντολή του Γενικού Γραμματέα του Υπουργείου, λόγω εκπρόθεσμης υποβολής των ΔΜΚΕΕ κατά τους μήνες Δεκέμβριο 2001 και Ιανουάριο 2002.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      19. Στις με αριθμό 2696/25804 και 2878/6-9-04 ερωτήσεις των Βουλευτών κυρίων Βασιλείου Κεγκέρογλου και Μανώλη Στρατάκη δόθηκε με το υπ’ αριθμ. 524/15-9-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κ.κ. Β. Κεγκέρογλου και M. Στρατάκης, για τα θέματα της αρμοδιότητάς μας, σας πληροφορούμε τα εξής:
      1. Η Εθνική νομοθεσία που διέπει την αλιεία με το εργαλείο Μηχανότρατα, θεωρείται ιδιαίτερα αυστηρή καθόσον, πέραν των εθνικών διατάξεων (ΒΔ 917/66) που είναι από τις αυστηρότερες στην Ε.Ε. (4μηνη ετήσια απαγόρευση χρονικές και τοπικές απαγορεύσεις κ.λ.π.), ισχύουν και εφαρμόζονται οι κανονισμοί της Ε.Ε. Καν (ΕΚ) 1626/94 και 	Καν. (ΕΚ) 2550/2000 όπως αντικαταστάθηκε από τον Καν. (ΕΚ) 2287/2003 και συγκεκριμένα:
      Σύμφωνα με την αρ. 290339/29-12-2000 Απόφαση Υπ. Γεωργίας (ΦΕΚ Β΄ 20) «Πρόσθετα μέτρα για την αλιεία με μηχανότρατα», η οποία εκδόθηκε σε εφαρμογή του καν. (ΕΚ) 2550/2000 «Τεχνικά Μέτρα διατήρησης των αλιευτικών πόρων στη Μεσόγειο», ισχύει η γενική διάταξη για την αλιεία με μηχανότρατα, σύμφωνα με την οποία απαγορεύεται σε όλη την Επικράτεια, καθ’ όλο το έτος, η αλιεία με μηχανότρατα μέσα στα όρια των δύο (2) ναυτικών μιλίων από την ακτή, ή σε βάθος μικρότερο από πενήντα (50) μέτρα, όταν το βάθος αυτό βρίσκεται σε απόσταση μικρότερη από δύο (2) ναυτικά μίλια από την ακτή. Το βάθος των πενήντα (50) μέτρων σε κάθε περίπτωση θα βρίσκεται έξω από το όριο του ενός (1) ναυτικού μιλίου από την ακτή.
      Η ισχύουσα νομοθεσία θα μπορούσε να θεωρηθεί επαρκής για την προστασία των ιχθυοαποθεμάτων της θαλάσσιας περιοχής του Ηρακλείου, με την προϋπόθεση ότι θα εντατικοποιηθούν οι προσπάθειες αστυνόμευσης και ελέγχου στην περιοχή από τις αρμόδιες Λιμενικές Αρχές, ώστε να εφαρμόζονται οι ισχύουσες διατάξεις και να επιβάλλονται οι νόμιμες κυρώσεις.
      Επιπλέον, στα πλαίσια της Κοινής Αλιευτικής Πολιτικής για τη Μεσόγειο και του Κοινοτικού Σχεδίου Δράσης για τη διατήρηση και τη βιώσιμη εκμετάλλευση των αλιευτικών πόρων στη Μεσόγειο, επανεξετάζεται ο Καν. (ΕΚ) 1626/94 που αναφέρεται στα τεχνικά μέτρα που ισχύουν για τη Μεσόγειο.
      Ήδη με πρωτοβουλία της Ευρωπαϊκής Επιτροπής, έχουν πραγματοποιηθεί τρεις συσκέψεις, στις οποίες συμμετείχαν εκπρόσωποι των αλιευτικών φορέων και των Ερευνητικών Ιδρυμάτων και οι σχετικές διαδικασίες επεξεργασίας του νέου κανονισμού βρίσκονται σε εξέλιξη.
      Μετά την έκδοση του νέου κανονισμού, θα γίνουν σχετικές προσαρμογές σε εθνικό επίπεδο, όπως εξάλλου έχει υποχρέωση το κάθε Κράτος - Μέλος, οι οποίες θ’ αφορούν, μεταξύ των άλλων και το εργαλείο της μηχανότρατας.
      2. Σε ό, τι αφορά το Δορυφορικό Σύστημα Παρακολούθησης των αλιευτικών σκαφών (VMS), σύμφωνα με την αρ. 287089/01 (ΦΕΚ Β΄ 1102) Απόφαση του Υπουργού Γεωργίας, το VMS εφαρμόζεται σε όλα τα επαγγελματικά αλιευτικά σκάφη που είναι εφοδιασμένα με άδεια αλιείας μηχανότρατας και τα οποία αλιεύουν εντός ή εκτός Μεσογείου.
      Για την υλοποίηση του προγράμματος προμήθειας και τοποθέτησης του VMS διενεργήθηκε Διεθνής Μειοδοτικός Διαγωνισμός και ήδη έχει γίνει η εγκατάσταση συσκευών δορυφορικής καταγραφής στίγματος σε 194 σκάφη.
      Η ολοκλήρωση του προγράμματος Δορυφορικής Παρακολούθησης των αλιευτικών σκαφών (Μηχανότρατες) που βρίσκεται σε εξέλιξη, αφ’ ενός θα μειώσει τον ανταγωνισμό μεταξύ των ψαράδων και αφ’ ετέρου θα συμβάλλει στον έλεγχο των αλιευτικών δραστηριοτήτων.
      Ο Υφυπουργός
      Ε. ΜΠΑΣΙΑΚΟΣ»
      20. Στην με αριθμό 2610/10-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. Δ13/Β/Φ525/16083/17-9-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Μ. Στρατάκης, σας διαβιβάζουμε το υπ’ αριθ. 2814/13-9-04 έγγραφο της Δημοσίας Επιχείρησης Ηλεκτρισμού Α.Ε. (ΔΕΗ Α.Ε), με το οποίο δίδεται απάντηση στο θιγόμενο στην ανωτέρω ερώτηση θέμα.
      Ο Υφυπουργός
      Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      21. Στην με αριθμό 2747/30-8-04 ερώτηση της Βουλευτού κ. Σούλας Μερεντίνη δόθηκε με το υπ’ αριθμ. Β13-754/21-9-04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ’ αριθμ. 2747/30-08-2004 ερώτηση, που κατέθεσε στη Βουλή των Ελλήνων η Boυλευτής κ. Σ. Μερεντίτη, με θέμα «θερμές Γωνιές» και κατά το μέρος που τα διαλαμβανόμενα σε αυτή εμπίπτουν στις αρμοδιότητές μας σας γνωστοποιούμε τα εξής:
      1. Κατά το τελευταίο χρονικό διάστημα, το θέμα «ΒΑΚΕ OFF - θΕΡΜΕΣ ΓΩNIEΣ», επικαιροποιήθηκε και στην εσωτερική μας αγορά, συνεπεία της χρήσης κατεψυγμένης και προψημένης ζύμης, ιδιαίτερα από Υπεραγορές (Σούπερ Μάρκετ.κ.λ.π.) για την ταχεία παρασκευή άρτου και το αυτόματο ψήσιμό του. Από ότι είναι γνωστό επί του συγκεκριμένου θέματος από τη μια πλευρά εκδηλώθηκε εναντίωση από τον κλάδο των Βιοτεχνών Αρτοποιών, από την άλλη όμως ενεπλάκη η Ευρωπαϊκή Ένωση, η οποία στις 12 lουλίου 2004 απευθύνει αιτιολογημένη γνώμη του επιτρόπου κ. Frits BoIkestein για τα εμπόδια που υπάρχουν στην εμπορία και διακίνηση του «ΒΑΚΕ OFF» και καλεί την Ελληνική Δημοκρατία να λάβει όλα τα απαιτούμενα μέτρα προκειμένου να συμμορφωθεί με την αιτιολογημένη γνώμη της Επιτροπής.
      2. Το υπουργείο Ανάπτυξης βρίσκεται σε διαβούλευση με την ομοσπονδία αρτοποιών για θέματα που αφορούν τον κλάδο. Σε σύντομο χρονικό διάστημα θα ανακοινωθούν μέτρα με γνώμονα τον εκσυγχρονισμό του κλάδου, την προστασία των καταναλωτών και την συμμόρφωση στην κοινοτική νομοθεσία.
      Τέλος, σας επισυνάπτουμε το με αριθμ. πρωτ. 12416/9-9-04 σχετικό με το θέμα έγγραφο του Γενικού Δ/ντή του ΕΦΕΤ κ. Δρ. Χ. Αποστολόπουλου.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη.
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 18 Ιανουαρίου 2005.
      Α. ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4690/372/3.11.2004 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό Μεταφορών και Επικοινωνιών, σχετικά με τη σύνθεση και στελέχωση των διοικήσεων όλων των επιχειρήσεων που εποπτεύονται από το Υπουργείο.
      Β. ΑΝΑΦΟΡΕΣ – ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 2880/6.9.2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τα ελευθέρας και τις εκπτώσεις εισιτηρίων ακτοπλοϊκών συγκοινωνιών σε ευπαθείς κοινωνικές ομάδες.
      ΠΡΟΕΔΡΕΥΩΝ (Σωτήρης Χατζηγάκη): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 549/11.1.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς τον Υπουργό Περιβάλλοντος, Χωροταξίας και Δημοσίων Έργων, σχετικά με το σχεδιασμό για την ενίσχυση της αντισεισμικής προστασίας της χώρας μας κλπ.
      Το περιεχόμενο της επίκαιρης ερώτησης του κ. Κωνσταντίνου Γείτονα έχει ως εξής:
      «Με αφορμή τον πρόσφατο καταστροφικό σεισμό στον Ινδικό διαφαίνεται η ανάπτυξη στη χώρα μας κλίματος παραφιλολογίας και κινδυνολογίας, που δεν προσφέρει και αποπροσανατολίζει.
      Είναι γεγονός ότι τις τελευταίες δεκαετίες, ιδίως μετά την ίδρυση του Οργανισμού Αντισεισμικού Σχεδιασμού και Προστασίας το 1983, έχουν γίνει σημαντικά βήματα για την αντισεισμική προστασία της χώρας στο επίπεδο εκπαίδευσης και ενημέρωσης των πολιτών, οργάνωσης της πολιτικής προστασίας, αποκατάστασης ζημιών.
      Με τις νέες δυνατότητες, την επιστημονική γνώση, τη νέα τεχνολογία αλλά και τα νέα δεδομένα είναι πλέον ορατή η ανάγκη επικαιροποίησης της στρατηγικής και ιεράρχησης προτεραιοτήτων στην αντισεισμική άμυνα της χώρας.
      Έχω προτείνει οργανωμένη δημόσια διαβούλευση γι’ αυτό στο πλαίσιο της κοινοβουλευτικής διαδικασίας.
      Κατόπιν τούτων, ερωτάται ο κ. Υπουργός:
      1. Για τις προτεραιότητες της Κυβέρνησης σχετικά με την αντισεισμική θωράκιση της χώρας.
      2. Εάν προτίθεται, μετά από διάλογο, να επικαιροποιήσει το σχεδιασμό για την ενίσχυση της αντισεισμικής άμυνας της χώρας».
      Το λόγο έχει ο Υφυπουργός κ . Καλογιάννης για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Στη χώρα μας, η οποία είναι γεγονός ότι παρουσιάζει την υψηλότερη σεισμική επικινδυνότητα στην Ευρώπη, ο σχεδιασμός της αντισεισμικής άμυνας αποτελούσε και αποτελεί μία από τις βασικές προτεραιότητες της πολιτείας και βεβαίως του ΥΠΕΧΩΔΕ. Σύμφωνα με τα στοιχεία και του Οργανισμού Αντισεισμικού Σχεδιασμού και Προστασίας και των αρμοδίων υπηρεσιών του ΥΠΕΧΩΔΕ, οι δραστηριότητες κατά την τρέχουσα περίοδο στο συγκεκριμένο τομέα είναι οι εξής: 
      Πρώτον, στον τομέα της αντισεισμικής θωράκισης των κατασκευών: η σύνταξη κανονισμού επισκευών, ενισχύσεων, ο προσεισμικός έλεγχος κτηρίων δημόσιας και κοινωφελούς χρήσης, η βελτίωση του ελληνικού αντισεισμικού κανονισμού και του ελληνικού κανονισμού οπλισμένου σκυροδέματος, η επεξεργασία των εθνικών παραρτημάτων των ευρωκωδίκων.
      Δεύτερον, στον τομέα της κοινωνικής αντισεισμικής άμυνας: το πρόγραμμα εκπαίδευσης, ενημέρωσης των μαθητών και εκπαιδευτών, το πρόγραμμα εκπαίδευσης εθελοντών, το πρόγραμμα επιμόρφωσης μηχανικών σε θέματα κανονισμών.
      Τρίτον, στον τομέα της ενίσχυσης της αντισεισμικής έρευνας και τεχνολογίας ολοκληρώνεται το συντονισμένο ερευνητικό πρόγραμμα του ΟΑΣΠ, στο πλαίσιο του οποίου έχουν εκπονηθεί από πανεπιστημιακούς και ερευνητικούς φορείς εβδομήντα πέντε ερευνητικά προγράμματα.
      Σύμφωνα με στοιχεία του Ινστιτούτου Τεχνολογικής Σεισμολογίας και Αντισεισμικών Κατασκευών, σχετικά πάντα με το ίδιο αντικείμενο, οι τρέχουσες δραστηριότητες έχουν ως εξής: 
      Πρώτον, το Ινστιτούτο διαθέτει εγκατεστημένο δίκτυο επιταχυνσιογράφων σε ολόκληρη την ελληνική επικράτεια με σκοπό την καταγραφή της ισχυρής κίνησης. Το δίκτυο αποτελείται από ογδόντα πέντε επιταχυνσιογράφους εγκατεστημένους σε μεγάλες πόλεις του ελληνικού χώρου. Ειδικά δίκτυα καταγραφής της ισχυρής κίνησης σε διάφορες θέσεις της χώρας –στην Αθήνα, στη Ρόδο, στην Πάτρα, κλπ.- ειδικά μετρητικά δίκτυα ανοδομής, υπάρχουν επίσης και λειτουργούν στα μεγάλα έργα υποδομής, για παράδειγμα στις γέφυρες της Εγνατίας Οδού. 
      Δεύτερον, γίνονται σεμινάρια κατάρτισης στον τεχνικό κόσμο και τρίτον - πάντα στο πλαίσιο των εργασιών του Ινστιτούτου- γίνεται ο προσεισμικός έλεγχος και οι μελέτες τρωτότητας. 
      Σε ό,τι αφορά το δεύτερο ερώτημα που θέτει ο κύριος συνάδελφος σχετικά με την επικαιροποίηση του σχεδιασμού και την ενίσχυση της αντισεισμικής άμυνας, θα ήθελα να πω ότι ο σχεδιασμός αυτός επικαιροποιείται σε καθημερινή βάση. Είμαι δε σε θέση να πω ότι εντός του 2004 η αρμόδια υπηρεσία αντισεισμικής υπηρεσίας στο ΥΠΕΧΩΔΕ ενισχύθηκε με επτακόσια άτομα, τα οποία διορίστηκαν την περασμένη χρονιά.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, ευχαριστώ τον κύριο Υπουργό για την απάντηση.
      Εγώ κατέθεσα αυτήν την ερώτηση για δύο λόγους: Ο ένας είναι ότι μετά το σεισμό στον Ινδικό και τη βιβλική καταστροφή, είδα να αναπτύσσεται και στη χώρα μας από αρμόδιους και αναρμόδιους ένας άναρχος διάλογος, μία παραφιλολογία σε σχέση με την αντισεισμική θωράκιση της χώρας και τους κινδύνους, που μπορεί να αποπροσανατολίσει. Ο δεύτερος λόγος είναι ότι υπό το φως νέων δεδομένων, συνεχώς, έχουμε νέα δεδομένα και από αυτόν το σεισμό και υπό το φως των τεχνολογικών εξελίξεων πιστεύω ότι προκύπτει ανάγκη να επικαιροποιήσουμε το σχεδιασμό της αντισεισμικής άμυνας της χώρας.
      Αυτό το λέω γιατί μεσολάβησε μια εικοσαετία από τότε που πρωτοιδρύθηκε ο ΟΑΣΠ μετά τους σεισμούς της Θεσσαλονίκης και της Αθήνας, προχωρήσαμε με αρκετά γοργά βήματα για να ενισχύσουμε την άμυνα, την προστασία της χώρας και στο επίπεδο της ενημέρωσης, όπως είπατε, πολιτών και μαθητών και στο επίπεδο της πολιτικής προστασίας ή κοινωνικής άμυνας, όπως είπατε, και στο επίπεδο της ανάπτυξης της έρευνας και στο επίπεδο της αποκατάστασης των ζημιών. 
      Όμως έχουμε νέες εξελίξεις στην επιστήμη και στη σεισμολογία και στις συναφείς επιστήμες. Γι’ αυτό πιστεύω ότι χρειάζεται μία επικαιροποίηση. Βάζω αυτό το θέμα και προς το Προεδρείο και προτείνω να γίνει ένας οργανωμένος διάλογος, μία δημόσια συζήτηση για να δούμε πως θα πάμε στις επόμενες δεκαετίες στην αντισεισμική θωράκιση της χώρας. Σεισμοί γινόντουσαν και θα γίνονται στην Ελλάδα. Η επιστήμη δεν μπορεί να τους προβλέψει, αλλά μπορούμε να ελαχιστοποιήσουμε τις επιπτώσεις τους. Άρα προτείνω η Βουλή ή η Κυβέρνηση να πάρουν μια πρωτοβουλία. Με το άρθρο 43α προβλέπεται η μόνιμη επιτροπή αποτίμησης τεχνολογίας. Όπως έχουμε κάνει και για άλλα θέματα να γίνει μία ad hoc υποεπιτροπή στο πλαίσιο της Επιτροπής αυτής η οποία να συζητήσει οργανωμένα με τους ειδικούς φορείς και επιστήμονες τις τάσεις και τις προοπτικές για την αντισεισμική θωράκιση της χώρας.
      Με το δεύτερο ερώτημα ζήτησα να πληροφορηθώ τις προτεραιότητές σας και το πρόγραμμά σας. Άκουσα με ευχαρίστηση τα όσα είπατε για τον προσεισμικό έλεγχο κτηρίων όπως είναι τα σχολεία και τα νοσοκομεία. Αυτή ήταν πάντα μια προτεραιότητα που την προωθούσαμε. Υπάρχουν όμως οι αντίστοιχες πιστώσεις, ο σχεδιασμός και συγκεκριμένα προγράμματα δράσης, για να προχωρήσουμε στον προσεισμικό έλεγχο; Αυτό είναι το ζητούμενο και δεν απαντήσατε.
      Επίσης θεωρώ αναγκαίο να εντάξουμε και το τσουνάμι στα επιχειρησιακά σχέδια αντισεισμικής προστασίας και να ενισχύσουμε τη συνεργασία μας με την Ευρώπη και τα σχετικά ευρωπαϊκά όργανα στον τομέα της αντισεισμικής προστασίας.
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Εργων): Όλα όσα ανέφερα στην πρωτομιλία μου είναι ακριβώς οι δράσεις του ΥΠΕΧΩΔΕ προς την κατεύθυνση την οποία είπατε. Συμμεριζόμαστε απολύτως την άποψη ότι για την αντισεισμική προστασία σε μια χώρα όπως είναι η Ελλάδα πρέπει να δώσουμε προτεραιότητα.
      Όσον αφορά τον προσεισμικό έλεγχο των κτιρίων, πρέπει να πω ότι αυτός ο έλεγχος σε κτήρια δημόσιας και κοινωφελούς χρήσης όπως είναι τα νοσοκομεία, τα μουσεία, τα σχολεία, αποσκοπεί στον εντοπισμό και στην εκτίμηση της σεισμικής ικανότητας των κτηρίων, προκειμένου να ληφθούν τα αναγκαία μέτρα προστασίας. Μέχρι σήμερα έχουν σταλεί στον ΟΑΣΠ τέσσερις χιλιάδες δελτία προσεισμικού ελέγχου για την επεξεργασία των οποίων έχει ανατεθεί στο Αριστοτέλειο Πανεπιστήμιο Θεσσαλονίκης σχετική  έρευνα. Αυτό το ερευνητικό πρόγραμμα αναμένεται να ολοκληρωθεί  μέσα στο α΄ εξάμηνο του 2005. Συνεπώς τότε θα είμαστε σε θέση να δώσουμε πολύ περισσότερα στοιχεία επ’ αυτού. 
      ΠΡΟΕΔΡΕΥΩΝ (Σωτήρης Χατζηγάκης): Η δεύτερη με αριθμό 551/11.01.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας σχετικά με τις ακτοπλοϊκές συγκοινωνίες διαγράφεται λόγω κωλύματος του κυρίου Υπουργού.
      Τρίτη είναι η με αριθμό 555/11.01.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Τουριστικής Ανάπτυξης και Πολιτισμού σχετικά με την διαχείριση των σπηλαίων του Δυρού κλπ.
      Το ειδικότερο περιεχόμενο της επίκαιρης ερώτησης του συναδέλφου Βουλευτού κ. Αθανασίου Λεβέντη, έχει ως εξής: 
      «Το απαράμιλλο μνημείο της φύσης τα σπήλαια του Δυρού καθώς και η ευρύτερη περιοχή είναι ανεκτίμητης αρχαιολογικής, πολιτιστικής και οικολογικής αξίας. Τουλάχιστον εκατόν πενήντα άνθρωποι το χρόνο επισκέπτονται τα σπήλαια τα οποία διαχειρίζεται η «ΕΤΑ ΑΕ» (Ελληνικά Τουριστικά Ακίνητα). 
      Σήμερα και παρά τις προεκλογικές δεσμεύσεις της, η Νέα Δημοκρατία ως Κυβέρνηση υιοθετεί την ίδια τακτική και προωθεί σταδιακά, αλλά και συστηματικά την ιδιωτικοποίηση των σπηλαίων, όπως αυτή δρομολογήθηκε επί κυβέρνησης ΠΑΣΟΚ.
      Οι εκθέσεις των επιστημονικών σπηλαιολογικών ενώσεων της χώρας, καθώς και οι αποφάσεις της Νομαρχιακής Αυτοδιοίκησης και της ΤΕΔΚ του Νομού Λακωνίας είναι κατηγορηματικά αντίθετες σε μια τέτοια διαχείριση. Την αντίθεσή τους εκφράζουν επίσης και οι εργαζόμενοι στα σπήλαια, οι οποίοι βρίσκονται μάλιστα σε αγωνιστικές κινητοποιήσεις διεκδικώντας να παραμείνουν τα σπήλαια στο Υπουργείο Πολιτισμού που είναι και ο φυσικός τους φορέας, καθώς και να διατηρηθούν οι θέσεις εργασίας των εργαζομένων σε αυτά. 
      Ερωτώνται οι κ.κ. Υπουργοί, τι μέτρα θα πάρουν:
      Για να ακυρωθεί η αμαρτωλή σύμβαση μακροχρόνιας μίσθωσης των σπηλαίων Δυρού που αποστερεί τα σπήλαια από τους φυσικούς προστάτες και διαχειριστές και τα δίνει βορρά στην ιδιωτική εκμετάλλευση. 
      Για να παραμείνουν στο αρμόδιο Υπουργείο Πολιτισμού». 
      Το λόγο έχει ο Υφυπουργός Τουρισμού κ. Λιάσκος για τρία λεπτά. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Κύριε Πρόεδρε, κύριοι συνάδελφοι, με τις διατάξεις του νέου ν. 3270/2004 που συγκρότησε το Υπουργείο Τουριστικής Ανάπτυξης, σκοπός της Εταιρείας Τουριστικής Ανάπτυξης, όπως μετονομάστηκε η προηγούμενη Εταιρεία Τουριστικών Ακινήτων, είναι η διοίκηση, διαχείριση και αξιοποίηση των περιουσιακών στοιχείων του χαρτοφυλακίου της, σύμφωνα με τους στόχους και προτεραιότητες της τουριστικής πολιτικής της χώρας και με μακροχρόνιο αναπτυξιακό χαρακτήρα. 
      Επίσης, μέσα σ’ αυτά τα πλαίσια η ανάπτυξη ειδικών μορφών τουρισμού όπως ο ιαματικός, συνεδριακός κλπ και η προώθηση έργων ειδικής τουριστικής υποδομής, όπως οι μαρίνες, τα γήπεδα γκόλφ κλπ., σύμφωνα  με τους στόχους πάντα του Υπουργείου Τουριστικής Ανάπτυξης. Αυτό το τονίζω γιατί υπήρχε πράγματι μια άλλη, διαφορετική φιλοσοφία.
      Απαραίτητη, λοιπόν, προϋπόθεση και κριτήριο για την κατάρτιση του σχεδίου δράσης της ΕΤΑ είναι η κατά τα παραπάνω αξιοποίηση των τουριστικών ακινήτων με τη συναίνεση των τοπικών κοινωνιών σε πλαίσιο ήπιας ανάπτυξης και με απόλυτο σεβασμό στην πολεοδομική και περιβαλλοντική ισορροπία. 
      Είναι γνωστό σε όλους ότι η νέα Κυβέρνηση και η νέα πολιτική ηγεσία του Υπουργείου Τουριστικής Ανάπτυξης έχει κληρονομήσει μία σειρά από συμβάσεις και συμφωνίες που αφορούν στα έργα στα οποία εμπλέκεται η ΕΤΑ, οι οποίες είχαν πραγματοποιηθεί κατά τη θητεία της προηγούμενης κυβέρνησης. 
      Σε πολλές περιπτώσεις, όπως και στην υπόθεση στην οποία αναφέρεται η συγκεκριμένη ερώτηση υπήρξε αντίδραση των τοπικών κοινωνιών, των περιβαλλοντικών οργανώσεων και άλλων ενδιαφερομένων. 
      Τα σπήλαια του Δυρού Λακωνίας είναι μια περιοχή ιδιαίτερου φυσικού κάλους και αποτελούν πολιτιστική κληρονομιά, τόσο για την περιοχή όσο και για τη χώρα μας. 
      Παράλληλα, η αξιοποίηση των σπηλαίων προσφέρει εργασία σε κατοίκους της περιοχής και σε αυτό το πλαίσιο θέλουμε να τονίσουμε ότι δεν είναι δυνατόν να αφήσουμε ανεξέλεγκτη την ιδιωτική εκμετάλλευση σε ένα τέτοιου είδους πολιτιστικό μνημείο. 
      Άλλωστε, ήταν γνωστή η πολιτική που εφάρμοζε η προηγούμενη κυβέρνηση, αρκετά από αυτά τα ακίνητα να έχουν απαξιωθεί και βέβαια συμβάσεις οι οποίες δρομολογούντο ή αξιοποιήσεις –εντός εισαγωγικών- με θολές και αδιαφανείς διαδικασίες. Τέτοιου είδους πρακτικές είχαμε καταγγείλει ως αντιπολίτευση και φυσικά θα αποτρέψουμε ως Κυβέρνηση. 
      Στο πλαίσιο αυτό, το θέμα θα επανεξεταστεί σε συνεργασία με το Υπουργείο Πολιτισμού και τους τοπικούς φορείς και θα ληφθούν υπόψη οι ανησυχίες της τοπικής κοινωνίας, του δήμου, των εργαζομένων, της Νομαρχιακής Αυτοδιοίκησης, έτσι ώστε αφουγκραζόμενοι -γιατί εμείς αφουγκραζόμαστε την αγωνία των εμπλεκομένων φορέων- και όντας σε διαρκή και στενή συνεργασία μαζί τους η τελική λύση να είναι δίκαιη, βιώσιμη οικονομικά, φιλική προς το περιβάλλον και την τοπική κοινωνία και βέβαια με απόλυτο σεβασμό στο εξαιρετικό κάλλος αυτού του φυσικού μνημείου και στην πολιτιστική μας κληρονομιά. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ο κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Άκουσα με προσοχή την απάντησή σας, κύριε Υπουργέ, και χαίρομαι που αναγνωρίζετε και εσείς ότι αυτά τα μνημεία της φύσης εξαιρέτου φυσικού κάλλους, που είναι παγκόσμια πολιτιστική κληρονομιά και ευθύνη όλων μας να τα διατηρήσουμε, πρέπει να τα προφυλάξουμε. Βέβαια, όλα αυτά πρέπει να γίνουν στα πλαίσια μιας βιώσιμης ανάπτυξης και με τη συναίνεση των τοπικών κοινωνιών.
       Εδώ δεν έχουμε τίποτα από όλα αυτά από την ως τώρα διαχείριση, κύριε Υπουργέ. Υπάρχει η αμαρτωλή ΕΤΑ, στην οποία εκχωρήθηκαν το 2003 από την προηγούμενη κυβέρνηση του ΠΑΣΟΚ ο ΕΟΤ και η περιουσία του και μετονομάστηκαν σε Ελληνικά Τουριστικά Ακίνητα. Προχώρησε σε μία απροκάλυπτη επιχειρηματική ιδιωτικοποίηση και εμπορική εκμετάλλευση με εντονότατες αντιδράσεις όλων των τοπικών κοινωνιών και των ενδιαφερομένων πολιτών. Είναι γνωστά τα προβλήματα που δημιουργήθηκαν.
      Εμείς, λοιπόν, ζητήσαμε να γίνει πράξη αυτό που και εσείς είχατε υποσχεθεί προεκλογικά ως Νέα Δημοκρατία, ότι αυτή η δημόσια περιουσία θα προστατευθεί και ότι θα γίνει αυτό σε συνεργασία με τους τοπικούς φορείς. Ξέρετε πολύ καλά τι εντονότατες αντιδράσεις υπήρξαν. Χρειάστηκε ακόμα και τα ΜΑΤ να παρέμβουν, για να μπορέσουν να «χαλιναγωγήσουν» τους πολίτες που αγανακτισμένοι διαμαρτύρονταν.
      Εμείς, κύριε Υπουργέ, ζητάμε τη δέσμευση της Κυβέρνησης ότι τα σπήλαια αυτά δεν θα εκχωρηθούν στην ιδιωτική πρωτοβουλία με τον τρόπο που πάνε να εκχωρηθούν, ότι θα μείνουν στους φυσικούς τους προστάτες, τους κατοίκους της περιοχής, οι οποίοι εργάζονται επί δεκαετίες σε αυτήν την περιοχή μέσα σε αυτά τα σπήλαια και οι οποίοι έχουν κάθε δικαίωμα να απαιτήσουν και να είναι οι φύλακες και οι διαχειριστές αυτών των σπηλαίων και να μη χάσουν και την εργασία τους. Γι’ αυτό δε νομίζω ότι ζητούν τίποτα υπερβολικό παρά το να μείνουν στο φυσικό τους αρμόδιο φορέα που είναι το Υπουργείο Πολιτισμού. Αν αυτό είναι αδύνατο – και ας το δηλώσει η Κυβέρνηση κατηγορηματικά – ας αναλάβει η Τοπική Αυτοδιοίκηση. Σε καμιά περίπτωση όμως δεν θα πρέπει αυτός που θα αναλάβει να είναι η αμαρτωλή ΕΤΑ ή κάποια ιμιτασιόν αυτής της αμαρτωλής ΕΤΑ. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Λεβέντη. 
      Ο κ. Λιάσκος έχει το λόγο. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουρισμού): Να είστε βέβαιος, κύριε συνάδελφε, ότι συμμεριζόμαστε την ανησυχία σας. Να πω επίσης ότι σε αρκετά θέματα, τα οποία θίξατε, συμφωνώ μαζί σας. Να θυμίσω χάριν της συζητήσεως ότι η συγκεκριμένη σύμβαση υπεγράφη από την προηγούμενη διοίκηση της ΕΤΑ την τελευταία εργάσιμη μέρα πριν από τις εκλογές του Μαρτίου του 2004. Αυτό και μόνο τα λέει όλα. 
      Τέτοιου είδους μεθοδεύσεις και νοοτροπίες δεν έχουν πια θέση. Βέβαια, εμείς δε λειτουργούμε με αυτόν τον τρόπο. Θέλω να ξέρετε ότι μια σύμβαση που πραγματικά κατοχυρώθηκε σε συγκεκριμένο ανάδοχο, αν το Υπουργείο Τουριστικής Ανάπτυξης δεν είχε σκύψει με τη νέα διοίκηση της ΕΤΑ να δει ακριβώς τι συμβαίνει -έχουν περάσει πάνω από δέκα μήνες- θα είχε αρχίσει να υλοποιείτο. Έτσι δεν είναι; Και όμως, δε συνέβη αυτό. Γιατί είναι γεγονός ότι υπάρχει και η αντίδραση, αλλά και ταυτόχρονα θα πρέπει να είμαστε πάρα πολύ προσεκτικοί σε ό,τι αφορά τη διαχείριση των πολιτιστικών μας μνημείων. 
      Συνεπώς για την ενημέρωσή σας με δική μου πρωτοβουλία την Πέμπτη 14.1.2005 υπήρξε συνάντηση στο γραφείο μου με το Δήμαρχο Οιτύλου, εκπροσώπους των εργαζομένων και επιτροπής των κατοίκων και συμφωνήσαμε να επανεξετάσουμε το θέμα σε συνεργασία με το Υπουργείο Πολιτισμού, όπως το επισημαίνετε, αλλά εμπλέκοντας και την Τοπική Αυτοδιοίκηση και τους τοπικούς φορείς, να αξιολογηθεί υπόμνημα με προτάσεις που θα επιβάλλει ο Δήμος Οιτύλου και βέβαια μετά την πρόοδο και τη συναίνεση που υπήρξε στη συγκεκριμένη συνάντηση αποφασίστηκε να τερματιστεί την ίδια κιόλας μέρα η κατάληψη των χώρων του σπηλαίου από τους εργαζομένους. 
      Απαντάμε, λοιπόν, με συναίνεση, δικαιοσύνη και αμεσότητα. Θέλω εδώ να σας πω ότι η πολιτική ηγεσία του Υπουργείου Τουριστικής Ανάπτυξης αντιπαραθέτει σε προηγούμενες τέτοιου είδους μεθοδεύσεις διαφάνεια, ανάπτυξη οργανωμένη και αποτελεσματική στρατηγική.
      Να είστε βέβαιος ότι πολιτιστικά μνημεία, θησαυροί, αν θέλετε, τέτοιου είδους θα τα διαχειριστούμε με πάρα πολλή προσοχή και η όποιου είδους εκμετάλλευση θα γίνει σε συνεργασία πολύ πιθανόν με τον ιδιωτικό τομέα, όχι όμως εντός αυτών των χώρων. Ο ιδιωτικός τομέας συμβάλλει, αλλά δεν μπορεί να είναι εκείνος που διαχειρίζεται την πολιτιστική μας κληρονομιά.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Εισερχόμαστε, κυρίες και κύριοι συνάδελφοι, στη συζήτηση των επίκαιρων ερωτήσεων δεύτερου κύκλου.
      Θα συζητηθεί η με αριθμό 535/10-1-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Αγροτικής Ανάπτυξης και Τροφίμων, σχετικά με τη λειτουργία των Κέντρων Διαμετακόμισης Βάμβακος.
      Το ειδικότερο περιεχόμενο της επίκαιρης ερώτησης του κ. Μπόλαρη έχει ως ακολούθως:
      «Με έγγραφο του ΟΠΕΚΕΠΕ (αριθ. πρωτ. 105871) στις 23 Νοεμβρίου 2004 αποφασίστηκε η διενέργεια ισοζυγίου στα κέντρα διαμετακόμισης Βάμβακος σ’ όλη τη χώρα, όπως προβλέπεται από τη σχετική ΚΥΑ (61440/2004). Η έγγραφη εντολή του Προέδρου του Οργανισμού Ιωάννη Καρατζόγλου ρητά αναφέρει ότι όλα τα κέντρα διαμετακόμισης πρέπει να έχουν ολοκληρώσει τις διαδικασίες του ισοζυγίου μέχρι την 30η Νοέμβρη και ότι θα επακολουθήσει νέο έγγραφο για την επαναλειτουργία των κέντρων διαμετακόμισης.
      Επειδή αφ’ ενός έχει ολοκληρωθεί η διαδικασία ισοζυγίου στα κέντρα διαμετακόμισης και αφ’ ετέρου η περίοδος για την βαμβακοσυλλογή είναι η κρισιμότερη από πλευράς καιρικών συνθηκών, αφού και η κάθε μία ημέρα κρίνεται πολύτιμη, χωρίς μέχρι σήμερα να έχει εκδοθεί νεότερο έγγραφο του ΟΠΕΚΕΠΕ για την έναρξη των παραλαβών στα κέντρα διαμετακόμισης, από την καθυστέρηση έκδοσης του εγγράφου ταλαιπωρούνται αδικαιολόγητα οι βαμβακοπαραγωγοί, που υποχρεώνονται να μετακινούνται σε μεγάλες αποστάσεις για την παράδοση του προϊόντος, επιβαρυνόμενοι με το κόστος των μεταφορών και, βεβαίως, ζημιώνονται αναιτιολόγητα οι επιχειρηματίες των κέντρων διαμετακόμισης.
      Ερωτάται ο κύριος Υπουργός,
      Σε ποιες ενέργειες προτίθεται να προβεί σχετικά με το πρόβλημα που ανακύπτει από την πρακτική του ΟΠΕΚΕΠΕ, η οποία πλήττει τα συμφέροντα των βαμβακοπαραγωγών και είναι αντίθετη με την κείμενη νομοθεσία;»
      Ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός έχει το λόγο.
      Ορίστε, κύριε Υπουργέ.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πραγματικά δυσκολεύεται κάποιος να αντιληφθεί το θέμα της επίκαιρης ερώτησης, διότι η εκκοκκιστική περίοδος έληξε στις 31/12/2004 και μάλιστα με τη σύμφωνη γνώμη της συντριπτικής πλειονότητας των εκπροσώπων των βαμβακοπαραγωγών.
      Κατά συνέπεια, εφόσον η εκκοκκιστική περίοδος έληξε και εφόσον η δυνατότητα που έχουμε είναι να ανοίξουν τα εκκοκκιστήρια την τελευταία εβδομάδα του Μαρτίου, για να παραληφθούν οι μη επιλέξιμες ποσότητες, τι εξυπηρετεί και τι ρόλο παίζει να ανοίξουν τα κέντρα διαμετακόμισης;
      Πρέπει να πούμε ότι τα κέντρα διαμετακόμισης έχουν ολοκληρώσει και αυτά την αποστολή τους με τη λήξη της εκκοκκιστικής περιόδου. Και πρέπει να επισημανθεί για τα κέντρα διαμετακόμισης ότι η φετινή λειτουργία τους, όπως και η λειτουργία τους των προηγουμένων ετών, σημαδεύτηκε από πολλές παραβάσεις, αποκλίσεις από τη νομοθεσία και για το λόγο αυτό, η διοίκηση του ΟΠΕΚΕΠΕ, μετά από πολύ συστηματικούς ελέγχους που έκανε, επέβαλε ποινές σε είκοσι δύο κέντρα διαμετακόμισης, έναντι ενός μόνο την περσινή εκκοκκιστική περίοδο.
      Πρέπει δε να πούμε ότι υπάρχει ένας πολύ έντονος προβληματισμός σχετικά με τον τρόπο λειτουργίας των κέντρων διαμετακόμισης, ιδιαίτερα στις περιοχές όπου υπάρχουν και λειτουργούν αρκετά εκκοκκιστήρια. Και βέβαια, προβληματιζόμαστε κατά πόσο πρέπει να λειτουργούν τα κέντρα διαμετακόμισης, αφού κάτι τέτοιο δεν προκύπτει υποχρεωτικά και από τους ισχύοντες κοινοτικούς κανονισμούς.
      Όσον αφορά δε τα κέντρα διαμετακόμισης τα οποία λειτούργησαν στο Νομό Σερρών, πρέπει να σημειώσουμε ότι θεωρείται αρκετά μεγάλος ο αριθμός τους εκεί, δεδομένου ότι λειτούργησαν εκεί περίπου εξήντα δύο κέντρα, ενώ έχουμε και αρκετές εκκοκκιστικές επιχειρήσεις. Για το λόγο αυτό, πραγματικά, δεν τίθεται θέμα να ξαναλειτουργήσουν τα κέντρα διαμετακόμισης στο Νομό Σερρών, αλλά και σε όλη την Ελλάδα.
      Και βέβαια, το ερώτημα το οποίο τίθεται είναι εάν, τελικά, πολλά από τα κέντρα διαμετακόμισης λειτουργώντας ωφελούν τους βαμβακοπαραγωγούς ή αν τελικά ωφελούν τους επιχειρηματίες ιδιοκτήτες των κέντρων αυτών.
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μάρκος Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Ο κύριος Υφυπουργός παραπλανήθηκε από την ημερομηνία που έχει το δελτίο επικαίρων ερωτήσεων και αναρωτήθηκε για ποιο λόγο κατατέθηκε αυτή η ερώτηση, αφού έχει κλείσει η εκκοκκιστική περίοδος. Η ερώτηση, κύριε Υφυπουργέ, κατατέθηκε στις αρχές Δεκεμβρίου, όταν υπήρχε μπροστά ένας μήνας βαμβακοσυλλογής. Επομένως τότε που κατατέθηκε δεν ήταν καθόλου ανεπίκαιρη.  Όμως, η ερώτηση εξακολουθεί και σήμερα να έχει νόημα για τρεις λόγους:
      Ο πρώτος λόγος είναι ότι με την απόφαση του ΟΠΕΚΕΠΕ έκλεισαν τα κέντρα διαμετακόμισης βάμβακος στις 23 Νοεμβρίου. Κι ενώ έπρεπε, σύμφωνα με την κοινή υπουργική απόφαση, να ανοίξουν μετά από τον έλεγχο των τριών ημερών, δεν άνοιξαν ποτέ μέχρι το τέλος της εκκοκκιστικής περιόδου. Αυτό το πράγμα σήμαινε ζημίες στους επαγγελματίες,  στους οποίους το ελληνικό κράτος έδωσε  άδεια για να λειτουργήσουν, τους υποχρέωσε να βγάλουν εγγυητικές επιστολές κλπ. 
      Ο δεύτερος λόγος ήταν ότι υποχρεώθηκαν οι βαμβακοπαραγωγοί να μετακινούνται σε απόσταση πενήντα και εξήντα χιλιομέτρων, σέρνοντας με τα τρακτέρ πλατφόρμες υπερφορτωμένες, ταλαιπωρούμενοι μέσα σε κακές καιρικές συνθήκες και ταλαιπωρώντας τα οδικά δίκτυα, δημιουργώντας ατυχήματα και προβλήματα και στο κυκλοφοριακό. 
      Ο τρίτος λόγος για τον οποίον η επίκαιρη ερώτηση αυτή εξακολουθεί, πραγματικά, να έχει νόημα είναι ότι μετά από τον ενάμιση μήνα που πέρασε από την ημέρα που κατατέθηκε αυτή η ερώτηση, αποδεικνύεται ξεκάθαρα η σκοπιμότητα. 
      Κύριε Πρόεδρε, τα κέντρα διαμετακόμισης βάμβακος είχαν on line σύνδεση με τον ΟΠΕΚΕΠΕ και μπορούσαν να παρακολουθούν καθημερινά τις εισαγόμενες ποσότητες σε όλην τη χώρα, έτσι ώστε ήταν ταυτόχρονα και κέντρα πληροφόρησης των αγροτών για την ηρτημένη σε όλες τις περιοχές. 
      Η απόφαση, λοιπόν, αυτή, με την οποία το Υπουργείο έκλεισε για έλεγχο τα κέντρα διαμετακόμισης βάμβακος και δεν τα άνοιξε ποτέ για έναν ολόκληρο μήνα μέχρι τις 31 Δεκεμβρίου, ήταν ειλημμένη απόφαση του Υπουργείου να παραβιάσει το σύστημα, να βάλει μέσα τις εκατό χιλιάδες στρέμματα τα οποία έχουν δημιουργήσει το τεράστιο πρόβλημα, πρακτική η οποία εφαρμόστηκε στην κρίσιμη εβδομάδα μεταξύ Χριστουγέννων και Πρωτοχρονιάς, όταν ζητούσαμε από τη σύσκεψη που γινόταν στη Νομαρχία Σερρών όλοι οι Βουλευτές του Νομού, ο νομάρχης, ο αντινομάρχης, οι πρόεδροι των ομοσπονδιών και των ενώσεων, στοιχεία από τον ΟΠΕΚΕΠΕ και μας δήλωνε ο ΟΠΕΚΕΠΕ ότι το σύστημα είναι κλειστό, ότι δεν μπορεί να μας δώσει πληροφορίες, κρατώντας και τους Βουλευτές και τους νομάρχες και τους υπευθύνους των αγροτών στο σκοτάδι, διότι εγίνοντο μεθοδεύσεις, τις οποίες τώρα καλούμαστε να πληρώσουμε και  πρώτα απ’ όλα καλούνται να πληρώσουν οι μικροί παραγωγοί, γιατί το Υπουργείο αποφάσισε να στηρίξει μεγαλοπαραγωγούς, εκπληρώνοντας υποσχέσεις.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Καταρχήν χαίρομαι διότι ο κύριος συνάδελφος δέχεται  ότι η ερώτηση την οποία συζητούμε σήμερα δεν είναι επίκαιρη. Είναι εντελώς ανεπίκαιρη, διότι έχει λήξει η εκκοκκιστική περίοδος και κατά συνέπεια πολύ σωστά είναι κλειστά τα  κέντρα διαμετακόμισης. 
      Μια  και ο συνάδελφος αναφέρθηκε σε ζημιές των επιχειρηματιών, θα πω ότι εμείς δεν λειτουργούμε στηρίζοντας αυτούς που έχουν τα κέντρα διαμετακόμισης, τις γνωστές αλάνες, με όλα τα προβλήματα που έχουν δημιουργηθεί στους βαμβακοπαραγωγούς αλλά και στο ελληνικό βαμβάκι (υποβάθμιση του προϊόντος τους, προβλήματα κατά τη μεταφορά του προϊόντος, προβλήματα κατά την καταγραφή του προϊόντος), εμείς λειτουργούμε στηρίζοντας τους Έλληνες βαμβακοπαραγωγούς. Κατά συνέπεια, οι Έλληνες βαμβακοπαραγωγοί μετέφεραν το βαμβάκι κανονικά στα εκκοκκιστήρια, χωρίς να υπάρχει κανένα πρόβλημα. 
      Μάλιστα πρέπει να πούμε ότι στις περισσότερες των περιπτώσεων ο ΟΠΕΚΕΠΕ, δηλαδή το κράτος, ήταν αντίθετο στο να μπουν πρόσθετα στρέμματα στο σύστημα. 
      Δεύτερον, μεθοδεύσεις: Καμία μεθόδευση με κλειστές πόρτες δεν έγινε. Αν εσείς θεωρείτε ότι οι δημοκρατικές διαδικασίες που ακολουθήθηκαν καθ’ όλην τη διάρκεια της εκκοκκιστικής περιόδου είναι μεθόδευση, τότε έχουμε εντελώς διαφορετική αντίληψη των πραγμάτων. Μάλιστα με τις διαδικασίες αυτές συμφώνησαν οι τριάντα δύο Ενώσεις Αγροτικών Συνεταιρισμών από το σύνολο των τριάντα πέντε. Οι τριάντα δύο, λοιπόν, ενώσεις, που εκπροσωπούσαν βαμβακοπαραγωγικές περιοχές, ήταν απόλυτα σύμφωνες με τις ενέργειες του Υπουργείου, όπως αυτές έγιναν. 
      Θέλω δε να πω ότι από πλευράς Υπουργείου έγινε η καλύτερη δυνατή διαχείριση ενός καταστροφικού κανονισμού, που υπέγραψε το 2001 ο κ. Ανωμερίτης, λέγοντας μάλιστα βγαίνοντας από τη συνεδρίαση των Υπουργών Γεωργίας της Ευρωπαϊκής Ένωσης «Δεν ήξερα τι υπέγραφα». Έγινε με τον πλέον υπεύθυνο τρόπο. Πετύχαμε να πάρουμε τη μεγαλύτερη δυνατή εισροή από την Ευρωπαϊκή Ένωση και παράλληλα να κερδίσουν οι βαμβακοπαραγωγοί ένα ικανοποιητικό ποσό επιστροφής. 
      ΠΡΟΕΔΡΕΥΩΝ ( Σωτήρης Χατζηγάκης): Εισερχόμαστε στη τελευταία υπ’ αριθμόν 552/11.1.2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την καταβολή των δεδουλευμένων και των ενσήμων στους εποχικούς εργαζόμενους στη δακοκτονία κλπ. 
      Η επίκαιρη ερώτηση του κυρίου συναδέλφου έχει ως εξής: 
      «Από τον περασμένο Αύγουστο έχουν να πληρωθούν και να πάρουν τα ένσημά τους οι εποχικοί εργαζόμενοι στη δακοκτονία, που πρόσφατα έληξαν οι συμβάσεις τους, με αποτέλεσμα να αντιμετωπίζουν σοβαρά προβλήματα επιβίωσης και να μην μπορούν να μπουν στο ταμείο ανεργίας.
      Η απαράδεκτη αυτή καθυστέρηση που αποτελεί προκλητική αυθαιρεσία και παρανομία της Κυβέρνησης σε βάρος των εργαζομένων, επειδή παραβιάζει ρητές διατάξεις των συγκεκριμένων συμβάσεων και της γενικότερης εργατικής νομοθεσίας, δεν μπορεί να δικαιολογηθεί με το επιχείρημα της έλλειψης των ανάλογων πιστώσεων. Και αυτό γιατί οι αρμόδιοι Υπουργοί όφειλαν έγκαιρα να διασφαλίσουν τις απαιτούμενες πιστώσεις έτσι ώστε με τη λήξη των συμβάσεων να εξοφληθούν οι εργαζόμενοι και να πάρουν τα ένσημά τους για να μπουν στο ταμείο ανεργίας και να θεωρήσουν τα βιβλιάρια υγείας.
      Ερωτώνται οι κ.κ. Υπουργοί: Πότε θα καταβάλουν τα ένσημα και τις αποδοχές στους εποχικούς εργαζόμενους της δακοκτονίας και αν θα είναι έντοκες. Τι ενέργειες θα κάνουν για να ενταχθούν αναδρομικά στο ταμείο ανεργίας από την επόμενη μέρα της απόλυσής τους;».
      Ο Υφυπουργός κ. Κοντός έχει το λόγο για τρία λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, για το 2004 η Γενική Διεύθυνση Φυτικής Παραγωγής είχε ένα ποσό περίπου 18.000.000 ευρώ, για να καλυφθούν οι δαπάνες της δακοκτονίας, με το οποίο και πληρώθηκαν οι εργαζόμενοι στη δακοκτονία. Δυστυχώς όμως, το ποσό αυτό δεν ήταν επαρκές, έτσι ώστε να καλυφθούν όλες οι αποδοχές και οι ασφαλιστικές εισφορές. 
      Έγινε μια προσπάθεια ώστε να εξευρεθεί ένα πρόσθετο ποσό για να καλυφθεί αυτό το άνοιγμα που υπήρξε. Δυστυχώς όμως, κάτι τέτοιο -λόγω των περιορισμένων δυνατοτήτων που είχε ο προϋπολογισμός του 2004- δεν κατέστη δυνατό. Για το νέο οικονομικό έτος έχουν εξασφαλιστεί οι πιστώσεις, έτσι ώστε και αυτά τα οποία οφείλονται από το 2004 να πληρωθούν κανονικά, αλλά και για το 2005 να υλοποιηθεί χωρίς προβλήματα το έργο της δακοκτονίας.
      Όσον αφορά το δεύτερο ερώτημα πρέπει να πούμε ότι, σύμφωνα με το άρθρο 27 του νομοθετικού διατάγματος 2961/54 και όπως έχει τροποποιηθεί, οι άνεργοι για να επιδοτηθούν -λόγω ανεργίας- υποχρεούνται να κάνουν αναγγελία προσωπικώς στην υπηρεσία του ΟΑΕΔ του τόπου κατοικίας τους, εντός εξήντα ημερών από την ημέρα λύσης της σχέσης εργασίας τους.
      Επίσης, σύμφωνα με το άρθρο 18 του ιδίου νομοθετικού διατάγματος το επίδομα ανεργίας καταβάλλεται μετά την πάροδο του χρόνου αναμονής, η οποία αρχίζει με τη λύση της σχέσης εργασίας. Συνεπώς η επιδότηση ανέργου δεν μπορεί να γίνει αναδρομικά, αλλά μόνο μετά την αναγγελία αυτού. Δεν υπάρχει δε αυτεπάγγελτη αναγγελία, αλλά μόνο μετά από προσωπική του δήλωση και υποβολή της αίτησης. Κατά συνέπεια, όπως αντιλαμβάνεσθε, είναι πολύ δύσκολο να επιδοτηθούν αυτοί οι άνθρωποι από τον ΟΑΕΔ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Δηλαδή, κύριε Υπουργέ, μας λέτε ότι αυτοί οι άνθρωποι δεν θα πάρουν επίδομα από το ταμείο ανεργίας. Αυτό είπατε, ότι δεν θα επιδοτηθούν από τον ΟΑΕΔ. Δεν φτάνει δηλαδή που είναι άνεργοι, δεν φτάνει που δουλεύουν έξι μήνες το χρόνο, δεν φτάνει που δεν τους δώσατε τα χρήματα και τους τα χρωστάτε, δεν φτάνει που δεν τους κολλήσατε τα ένσημα, τώρα λέτε ότι δεν θα τους δώσετε και επίδομα από το ταμείο ανεργίας; 
      Αυτά βλέπουν και οι βιομήχανοι και έχουν ξεσαλώσει. Βλέπουν την Κυβέρνηση να κάνει τέτοιες δηλώσεις, ότι δεν θα πάρουν επίδομα από το ταμείο ανεργίας και κάνουν αυτοί πολλαπλάσια, όταν ακούν από τα πιο επίσημα χείλη –από έναν Υπουργό- να λέει ότι δεν θα πάρουν επίδομα από το ταμείο ανεργίας. Γιατί δεν θα πάρουν επίδομα από το ταμείο ανεργίας; Είναι γνωστό ότι δεν πληρώθηκαν, ότι δεν δόθηκαν τα ένσημα. Πρέπει να αναλάβει τις ευθύνες η Κυβέρνηση.
      Κατ’ αρχήν με βάση το νόμο θα έπρεπε να τους δώσετε επίδομα από το ταμείο αφερεγγυότητας, διότι είστε αφερέγγυοι ως εργοδότες και μάλιστα πολύ χειρότεροι από τους εργοδότες που είναι στον ιδιωτικό τομέα, όταν εδώ μέσα γίνονται δηλώσεις ότι δεν θα πάρουν επίδομα από το ταμείο ανεργίας, αυτοί οι οποίοι δεν έκαναν ούτε Χριστούγεννα.
      Εμείς θέλουμε να είμαστε καθαροί και να υπάρξει μια δέσμευση. Θέλουμε να τονίσουμε και το εξής. Όταν χρωστά ο λαός στο κράτος, φορολογείται βαριά. Τώρα που χρωστά το κράτος στους εργαζόμενους θα πληρώσει τόκο; Αυτά που τους οφείλετε να τους τα πληρώσετε και με τόκο και να πάρουν επίδομα από το ταμείο ανεργίας και να πάρουν επίδομα από το ταμείο αφερεγγυότητας. Δεν μπορεί να εμπαίζονται με τέτοιο τρόπο από την ίδια την Κυβέρνηση! 
      Είναι απαράδεκτη μια τέτοια πρακτική απέναντι σε ανέργους οι οποίοι εργάζονται για έξι μήνες, προσπαθούν να συντηρήσουν την οικογένειά τους με αυτό το πενιχρό εισόδημα και εσείς δεν τους τα δίνετε. Και δεν φτάνει μόνο αυτό. Έχασαν ένα χρονικό διάστημα και αν αρχίσει από τώρα το ταμείο ανεργίας, αν ήταν να πάρουν ένα εξάμηνο επίδομα από το ταμείο ανεργίας, τώρα θα πάρουν δυο και τρεις μήνες. Και αν κάποιος απ’ αυτούς ξαναβρεί μια δουλειά, στην ουσία θα χάσει αυτό που έπρεπε να πάρει από τον ΟΑΕΔ.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τσιόγκα.
      Ο κ. Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κατ’ αρχήν αντιλαμβάνεστε κι εσείς, κύριε συνάδελφε, πρώτον ότι υλοποιήσαμε έναν προϋπολογισμό τον οποίο δεν είχαμε ψηφίσει εμείς, δεύτερον, ό,τι χρήματα είχαμε διαθέσιμα πολύ έγκαιρα τα καταβάλαμε. Τρίτον, σας είπα ότι προσπαθήσαμε να εξευρεθούν πρόσθετοι πόροι, έτσι ώστε να πληρωθούν αυτοί οι άνθρωποι τους οποίους εμείς θεωρούμε συνεργάτες για το έργο της δακοκτονίας. Δυστυχώς, όμως πιστώσεις δεν υπήρχαν. 
      Εκείνο, λοιπόν, που σας λέω είναι ότι στον προϋπολογισμό του 2005 έχουν εξασφαλιστεί οι πιστώσεις για να καλυφθούν πλήρως αποδοχές και ασφαλιστικές εισφορές και βέβαια για να πραγματοποιηθεί κανονικά και χωρίς να έχουμε τέτοιου είδους προβλήματα το 2005 το έργο της δακοκτονίας.
      ΔΗΜΗΤΡΙΟΣ ΤΣΙΟΓΚΑΣ: Για το 2004 πείτε μας και αν θα πληρωθούν!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θα πληρωθεί άμεσα το 2004, αυτό σας λέω! Έχουν εξευρεθεί οι πιστώσεις και θα πληρωθεί άμεσα το 2004 και παράλληλα υπάρχουν πιστώσεις και για το 2005.
      Πρέπει όμως να πούμε ότι υπάρχουν κάποιοι νόμοι και σύμφωνα με αυτούς τους νόμους προχωρούμε…
      ΔΗΜΗΤΡΙΟΣ ΤΣΙΟΓΚΑΣ: Έχετε παραβιάσει άλλους νόμους!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ. Εσείς δεν σέβεστε τους κανονισμούς!
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Και ανέφερα τους νόμους για να σας πω ότι είναι δύσκολο να καλυφθούν από τον ΟΑΕΔ τα επιδόματα αυτών των εργαζομένων. 
      Αναφερόμενος δε σε αυτά που είπατε, οι εργαζόμενοι αυτοί έχουν τη δυνατότητα και το δικαίωμα να στραφούν κατά του κράτους και βέβαια να ζητήσουν να πληρωθούν εντόκως αυτά τα οποία τους οφείλονται.
      Θεωρώ, λοιπόν, ότι σας κάλυψα πλήρως λέγοντάς σας ότι έχουμε εξασφαλίσει τις πιστώσεις άμεσα να πληρώσουμε τις αποδοχές, τις ασφαλιστικές εισφορές και από εδώ και πέρα να μην συμβούν τέτοιου είδους φαινόμενα που, πραγματικά, κι εμάς τους ίδιους μας λυπούν.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 38/25.11.2004 επερώτηση των Βουλευτών του Πανελληνίου Σοσιαλιστικού Κινήματος κυρίων Παρασκευής Χριστοφιλοπούλου, Αθανασίου Τσούρα, Χρήστου Πρωτόπαπα, Παναγιώτη Ρήγα, Κωνσταντίνου Καϊσερλή, Δημητρίου Κουσελά, Αικατερίνης Περλεπέ-Σηφουνάκη, Νικολάου Σαλαγιάννη, Αριστείδη Μουσιώνη, Εμμανουήλ Σκουλάκη, Ροδούλας Ζήση, Αθανασίου Παπαγεωργίου, Θεοδώρας Τζάκρη και Δημήτριου Ρέππα προς τον Υπουργό Απασχόλησης και Κοινωνικής Προστασίας, σχετικά με τον ΟΓΑ: Λογαριασμός Αγροτικής Εστίας και μέτρα κοινωνικής πολιτικής για τους αγρότες.
      Κυρίες και κύριοι συνάδελφοι, έχω την τιμή να σας γνωρίσω ότι με απόφαση του Γραμματέα της Κοινοβουλευτικής Ομάδας του ΠΑΣΟΚ κ. Ρέππα ορίζεται ως Κοινοβουλευτικός Εκπρόσωπος του ΠΑΣΟΚ ο Βουλευτής κ. Χρήστος Πρωτόπαπας για την επερώτηση αρμοδιότητας του Υπουργείου Απασχόλησης και Κοινωνικής Προστασίας σχετικά με τον ΟΓΑ: Λογαριασμός Αγροτικής Εστίας και μέτρα κοινωνικής πολιτικής για τους αγρότες. 
      Επίσης με απόφαση του Προέδρου του Συνασπισμού της Ριζοσπαστικής Αριστεράς κ. Αλέξανδρου Αλαβάνου ορίζεται Κοινοβουλευτικός Εκπρόσωπος ο Βουλευτής κ. Αθανάσιος Λεβέντης. 
      Το λόγο έχει η πρώτη επερωτώσα κ. Παρασκευή Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, όταν καταθέταμε τη συγκεκριμένη επερώτηση, δύο μήνες πριν, δεν είχαμε φανταστεί ότι θα γινόταν η συζήτηση εν μέσω των αγροτικών κινητοποιήσεων. Τα όσα σήμερα διαδραματίζονται είναι αποτέλεσμα του ανεύθυνου και καταστροφικού τρόπου με τον οποίο η Νέα Δημοκρατία αντιπολιτευόταν τόσα χρόνια το ΠΑΣΟΚ. Η λαϊκίστικη αποδοχή του συνθήματος «όλα τα λεφτά για όλα τα κιλά» που τότε και τα στελέχη της Νέας Δημοκρατίας αλλά και ο ίδιος ο Αρχηγός προπαγάνδιζαν, έφερε σήμερα την Κυβέρνηση σε δύσκολη θέση και έφερε το κυβερνών κόμμα σε μια δίνη εσωκομματικών συγκρούσεων και αντεγκλήσεων.
      Δυστυχώς για σας, κυρίες και κύριοι της Νέας Δημοκρατίας, πληρώνετε τους τσαμπουκάδες της δικής σας αντιπολίτευσης. Και ακόμη περιμένουμε να δούμε τον κύριο Πρωθυπουργό να μεταβαίνει, όπως υποσχέθηκε, ο ίδιος στο Συμβούλιο Υπουργών Γεωργίας στις Βρυξέλλες για να πάρει στα στιβαρά του χέρια το μέλλον του αγροτικού κόσμου της χώρας. 
      Εμείς, ως Αντιπολίτευση, δεν θα υποπέσουμε στην κατρακύλα του λαϊκισμού ούτε θα σας μιμηθούμε στην καταστροφολογία. Αλλά δεν θα επιτρέψουμε βεβαίως και στην Κυβέρνηση να διαχειρίζεται ανεξέλεγκτα τα πράγματα, όταν οι τιμές όλων των αγροτικών προϊόντων σήμερα και όχι μόνο του βαμβακιού, είναι σαφώς χαμηλότερες από ό,τι ήταν πέρυσι, ενώ ισχύουν οι ίδιοι κανονισμοί. Και ακούσαμε μόλις πριν λίγο σε επίκαιρη ερώτηση να λέτε «μα, ο κανονισμός». Ποιος κανονισμός; Πόσο είναι το βαμβάκι φέτος και πόσο ήταν πέρυσι; Και είναι φανερό ότι δεν έχετε ούτε την πολιτική βούληση αλλά ούτε και την ικανότητα να εγγυηθείτε τον έλεγχο και τη νομιμότητα της παραγωγής και να εξασφαλίσετε το αγροτικό εισόδημα. 
      Αν τώρα σε αυτές τις εξελίξεις προσθέσει κανείς και την ακρίβεια που μέρα με τη μέρα βιώνουμε, και τη βιώνει και ο αγρότης, τότε καταλαβαίνουμε όλοι σε ποια δεινή θέση έχει περιέλθει γενικότερα ο αγροτικός κόσμος της χώρας. 
      Η βιώσιμη ανάπτυξη της ελληνικής υπαίθρου απαιτεί μακρόπνοο σχεδιασμό με κοινωνικό διάλογο και με εθνική συνεννόηση. Απαιτεί τη χάραξη μιας εθνικής πολιτικής για τα αγροτικά και για τη γεωργία ειδικότερα. Μιας πολιτικής που εγγυάται το αγροτικό εισόδημα, που σέβεται το περιβάλλον, που αξιοποιεί με τον καλύτερο τρόπο τους πόρους. Απαιτεί επίσης την ισόρροπη κοινωνική και οικονομική ανάπτυξη των πόλεων και των οικισμών της περιφέρειας και την εξασφάλιση μιας αξιοπρεπούς διαβίωσης για τους αγρότες και για τις οικογένειές τους. Σημαντική, λοιπόν, συνιστώσα της αγροτικής πολιτικής είναι η κοινωνική πολιτική για τους αγρότες.
      Η επερώτηση που σήμερα συζητάμε αφορά ακριβώς αυτά τα μέτρα. Τα μέτρα κοινωνικής πολιτικής για τους αγρότες δεν λύνουν από μόνα τους το πρόβλημα, μπορούν όμως να συμβάλουν καθοριστικά στην αναβάθμιση της ποιότητας ζωής των κατοίκων της υπαίθρου.
      Το μεγαλύτερο βήμα προς αυτήν την κατεύθυνση είναι γνωστό, έγινε το 1997 με το ν. 2458 και δεν είναι άλλο από τη μετατροπή του Οργανισμού Γεωργικών Ασφαλίσεων σε οργανισμό κύριας ασφάλισης: ένα νόμο που διαμόρφωσε για πρώτη φορά στην Ελλάδα –και είχε την τιμή το ΠΑΣΟΚ ως κυβέρνηση να το κάνει- ένα ασφαλιστικό καθεστώς για τους αγρότες που θα ήταν πλήρως ισότιμο με όλους τους εργαζόμενους. Τον ακολούθησε βεβαίως ο ν. 3050/2002 που θεσμοθέτησε το Λογαριασμό Αγροτικής Εστίας, στα πλαίσια του ΟΓΑ, με στόχο ακριβώς οι ασφαλισμένοι στον ΟΓΑ να έχουν τις ίδιες δυνατότητες για κοινωνικές παροχές που έχουν και οι υπόλοιποι εργαζόμενοι. 
      Για πρώτη λοιπόν φορά μπορούν και οι αγρότες να επωφεληθούν από τα προγράμματα κοινωνικού τουρισμού, από τα βιβλία, από τα εισιτήρια θεάτρου.
      Παράλληλα εισάγεται ένα νέο σύστημα κρίσης για το αγροτικό επάγγελμα.  Καταργείται το υποκειμενικό σύστημα κρίσης του αγροτικού επαγγέλματος, το οποίο στηριζόταν στην υποκειμενική κρίση της διοίκησης και προσδιορίζεται έκτοτε με αντικειμενικό τρόπο το πότε θεωρείται ότι ασκείται το επάγγελμα του αγρότη ως κύριο επάγγελμα. Ήδη το 2003 άρχισε να εφαρμόζεται πιλοτικά το πρώτο πρόγραμμα κοινωνικού τουρισμού μέσα από το νεοσύστατο θεσμό Αγροτικής Εστίας, για να καλύψει πιλοτικά ορισμένους νομούς που είχαν κυρίως γεωργικές καλλιέργειες. 
      Στη συνέχεια επεκτάθηκαν οι ρυθμίσεις για την κοινωνική πολιτική με το ν. 3232/2004. Οι σκοποί, λοιπόν, του Λογαριασμού Αγροτικής Εστίας αναπτύχθηκαν για να αντιστοιχηθούν πλήρως και συμπεριέλαβαν σημαντικές συνιστώσες, όπως τη δυνατότητα η αγρότισσα μητέρα να παίρνει χρηματοδότηση για να μπορεί να πάει τα παιδιά της στο βρεφονηπιακό σταθμό, να επιδοτείται η πολύτεκνη αγρότισσα μητέρα, η ασφαλισμένη στον ΟΓΑ, με ειδικό επίδομα και να βραβεύεται μάλιστα μέσα από το Λογαριασμό Αγροτικής Εστίας. 
      Βεβαίως, με τον ίδιο νόμο, δόθηκε η δυνατότητα στους αγρότες να αναγνωρίσουν και εκείνοι ως συντάξιμο χρόνο τη στρατιωτική τους θητεία, όπως ακριβώς είναι δυνατόν να αναγνωρίσουν σήμερα και οι ασφαλισμένοι στο ΙΚΑ το ίδιο πράγμα.
      Τέλος, με έναν άλλο νόμο, με το ν. 3227/2004 για τα κίνητρα της απασχόλησης, θεσμοθετήθηκε μεταξύ άλλων η δυνατότητα να απαλλάσσεται από την καταβολή ασφαλιστικών εισφορών η αγρότισσα μητέρα για ένα έτος για κάθε παιδί από το δεύτερο παιδί της και μετά. Ήταν, λοιπόν, μία συμβολή αυτού του νόμου στο να μπορέσει να στηριχτεί η αγρότισσα μητέρα στο σημαντικό της ρόλο.
      Παράλληλα –να μην το ξεχνάμε αυτό- αναπτύσσονταν με γοργούς ρυθμούς οι δομές κοινωνικής φροντίδας, τα προγράμματα «Βοήθεια στο σπίτι», τα προγράμματα για τη δημιουργία βρεφονηπιακών σταθμών με χρηματοδότηση μέσα από πόρους του Γ’ Κοινοτικού Πλαισίου Στήριξης συναρμοδιότητας και διεκδίκησης του τότε Υπουργείου Εργασίας με τα συναρμόδια Υπουργεία Οικονομίας και Γεωργίας. Όλα αυτά ήταν μία πρώτη συγκροτημένη κοινωνική πολιτική για τους αγρότες. 
      Πού βρισκόμαστε όμως, σήμερα, κυρίες και κύριοι συνάδελφοι, σε σχέση με όλα αυτά; Προεκλογικά –για να θυμηθούμε κιόλας- οι αγρότες άκουγαν, εκτός από τα ταξίματα «όλα τα λεφτά για όλα τα κιλά», κι άλλα ωραία λόγια από τα στελέχη της σημερινής Κυβέρνησης. Διάβαζαν στο προεκλογικό σας πρόγραμμα ότι «η χώρα μας χρειάζεται επειγόντως μία νέα αγροτική πολιτική, που θα δημιουργήσει μία δυνατή παραγωγική βάση στον αγροτική χώρο, ικανή να τροφοδοτήσει την επιθυμητή περιφερειακή ανάπτυξη, τη διαφοροποίηση της οικονομίας και την κοινωνική συνοχή». Αυτά τα διαβάζω μέσα από το πρόγραμμα. 
      Διάβαζαν επίσης, τη διαβεβαίωση ότι για τον αγροτικό τομέα η Κυβέρνηση της Νέας Δημοκρατίας θα διασφάλιζε ένα ικανοποιητικό επίπεδο ανάπτυξης. Διάβαζαν για τη διασφάλιση της κοινωνικής συνοχής με ενεργή αντιμετώπιση της φτώχειας και της ανασφάλειας.
      Σήμερα έντεκα μήνες μετά δεν υπάρχει ένα ολοκληρωμένο σχέδιο που να έχει παρουσιάσει αυτή η Κυβέρνηση για την κοινωνική πολιτική για τους αγρότες, ούτε κι ένα σχέδιο αγροτικής ανάπτυξης. Τι κάνατε τα επτά χρόνια με Αρχηγό τον Κώστα Καραμανλή στην αντιπολίτευση; Μόνο φωνάζατε; Κάνατε μόνο ένα πρόγραμμα γενικό και αόριστο; Ένα σχέδιο δράσης δεν μπορούσατε να κατεβάσετε; 
      Έντεκα μήνες μετά, τι έχουμε; Τα τρακτέρ, την αγανάκτηση, τις αντεγκλήσεις. Ποτέ κυβέρνηση μέχρι τώρα δεν ξεσήκωσε τόση πολύ λαϊκή οργή και τόση πολύ ενδοκυβερνητική κρίση μέσα σε τόσο λίγο χρόνο, για να παραφράσουμε τον Τσόρτσιλ!
      Και καλά, δεν υπάρχει συγκροτημένη άποψη της Κυβέρνησης για την κοινωνική πολιτική των αγροτών, δεν υπάρχουν και μέτρα δικά σας, δεν υπάρχει συνεργασία μεταξύ Υπουργείο Απασχόλησης και Υπουργείου Αγροτικής Ανάπτυξης. Δεν μας εκπλήσσει. Το ίδιο συμβαίνει άλλωστε και με τη μετα-Ολυμπιακή ανεργία και με τον κοινωνικό αποκλεισμό, θέματα τα οποία μπορούμε να δούμε σε επόμενες επερωτήσεις. 
      Η πάγια πολιτική του Υπουργείου Απασχόλησης είναι να συνεχίζει με σημαντικές καθυστερήσεις και αδυναμίες τις δικές μας πολιτικές και να τις οικειοποιείται πολιτικά βαπτίζοντάς τις γαλάζιες, ξεχνώντας όλως τυχαίως ότι τις είχε λοιδορήσει και καταψηφίσει προεκλογικά. 
      «Νόμο φρουτιέρα» –έχω εδώ τα Πρακτικά της Βουλής στη συζήτηση του ν. 3050- είχαν αποκαλέσει τις σχετικές με την Αγροτική Εστία διατάξεις ο κ. Παυλόπουλος και εσείς, κύριε Υπουργέ, κύριε Γιακουμάτο, και είχατε χαρακτηρίσει πενιχρές έως ανύπαρκτες αυτές τις παροχές. 
      Ενώ ο τότε εισηγητής της Νέας Δημοκρατίας ο κ. Κοντός διαπίστωσε ότι πρόκειται για πελατειακές σχέσεις και ικανοποίηση κομματικών συμφερόντων και απέδωσε στην κυβέρνηση του ΠΑΣΟΚ ότι θα προσπαθήσει λέει με τα χρήματα των πολλών, των αγροτών δηλαδή, να βοηθήσει τα δικά της πράσινα στελέχη. Φαίνεται ότι τα  λέγατε τότε αυτά, γιατί ξέρατε ότι μόλις έλθετε στην κυβέρνηση θα κάνετε και εσείς τα ίδια. 
      Παρά, λοιπόν, τις αντιπολιτευτικές σας κορώνες έρχεστε σήμερα και υιοθετείτε τον 3050. Πώς τον υιοθετείτε, όμως; Έχουμε ήδη το πρώτο: Καθυστέρησε σημαντικά η υλοποίηση των προγραμμάτων κοινωνικού τουρισμού. Δύσκολα εξηγείται αυτό. Εάν και πρόπερσι, το 2003, είχε καθυστερήσει το πρόγραμμα, ήταν η πρώτη φορά που είχε συγκροτηθεί. Εμείς βάλαμε το θεσμό και φτιάξαμε τη δομή. Το πήρατε. Τι το κάνατε; Γιατί ξεκίνησαν τα προγράμματα αγροτικού τουρισμού τον Οκτώβρη μήνα σχολικών δραστηριοτήτων, μήνα όπου οι αγρότες έχουν πάρα πολλές αγροτικές ασχολίες; Δεν μπορούσατε να το κάνετε νωρίτερα; Ήσασταν απασχολημένοι με άλλα και με τι; Πάντως όχι με την επιτάχυνση των εσόδων του ΟΓΑ, τα οποία φέτος είναι στάσιμα για να πω ότι είχατε κάποια άλλη δραστηριότητα μέσα στον ΟΓΑ και σας απορρόφησε. 
      Επιπλέον εξαιρέσατε –είπαμε την πρώτη χρονιά ότι έγινε πιλοτικά –πάρα πολύ σημαντικές περιφέρειες, τις νησιωτικές Περιφέρειες Βορείου και Νοτίου Αιγαίου και Ιονίων νήσων και την Περιφέρεια Αττικής. Οι αγρότες των περιφερειών αυτών αποκλείστηκαν από το πρόγραμμα κοινωνικού τουρισμού χωρίς αιτία παρ’ ότι καταβάλλουν τις εισφορές και έμμεσα χρηματοδοτούν τους υπόλοιπους αγρότες που μπορούν να συμμετάσχουν στο πρόγραμμα. Και θα έλεγε κανείς ότι αν θέλατε να κάνετε ένα βήμα μπροστά και να ξεπεράσετε την πολιτική μας για να μπορείτε σήμερα να μας εγκαλείτε, θα έπρεπε να εντάξετε, πράγμα που σας άφηνε να κάνετε η προηγούμενη υπουργική απόφαση, και τους συνταξιούχους πέρα από τους ασφαλισμένους. Να πάτε να μας ξεπεράσετε, να κάνετε ένα βήμα μπροστά. Ούτε αυτό το κάνατε. 
      Και όσον αφορά την Περιφέρεια Αττικής, την οποία έχω και την τιμή να εκπροσωπώ στο Κοινοβούλιο, το ότι αποτελεί η Περιφέρεια Αττικής μέρος της πρωτεύουσας δεν σημαίνει βεβαίως ότι δεν κατοικούν και δεν εργάζονται και δεν έχουν αγροτικές δραστηριότητες πάρα πολλοί άνθρωποι: στη Μεγαρίδα, στα Μεσόγεια, ακόμη και στις Αχαρνές στις παρυφές της Πάρνηθας. Δεν κατανοώ το λόγο για τον οποίο εξαιρέθηκαν οι αγρότες της Αττικής από τα προγράμματα Κοινωνικού Τουρισμού 2004. Και δεν πρόκειται για ένα και δύο, πρόκειται για εκατόν τριάντα χιλιάδες ασφαλισμένους αγρότες στην Αττική σήμερα. Γνωρίζουμε καλά ότι τουλάχιστον στην Περιφέρεια Αττικής υπήρχε μια δυνατότητα τεχνικής υποστήριξης πιο αυξημένη από την Εργατική Εστία, εφόσον είχατε επιλέξει αυτήν τη λύση τουλάχιστον, γιατί δεν πιστεύουμε ότι αυτή είναι η βιώσιμη λύση. Πιστεύουμε ότι αργότερα πρέπει να αυτονομηθεί η Αγροτική Εστία, αφού στελεχωθεί όμως πρώτα καλά. 
      Και πάω στα επόμενα μέτρα. Καθυστερούν ή δεν εφαρμόζονται καθόλου και όσα μέτρα αφορούν την αγροτική οικογένεια και τη στήριξη της αγρότισσας μητέρας ιδιαίτερα. Υπάρχει ο 3232. Τον βρήκατε έτοιμο. Γιατί δεν ενεργοποιείτε την παροχή τροφείων για βρεφονηπιακούς σταθμούς στην αγρότισσα μητέρα; Γιατί δεν χρηματοδοτείτε το ειδικά επιδόματα για τους βρεφονηπιακούς σταθμούς; Το προβλέπει ο 3232. Γιατί δεν χρηματοδοτείτε τα ειδικά επιδόματα για τις πολύτεκνες μητέρες; Μέχρι τώρα ακούγαμε μεγαλοστομίες περί πολυτέκνων και βοήθεια στους πολύτεκνους, -και εσείς ο ίδιος, κύριε Υπουργέ- για βρεφονηπιακούς σταθμούς. Γιατί δεν υλοποιείτε, λοιπόν, αυτό το μέτρο που το βρήκατε έτοιμο;
      Επιπλέον αναφέρθηκα πριν στον 3227, ο οποίος εκτός των άλλων, αφού υλοποιήσατε μόνο το πρώτο του άρθρο και μας έχετε τάξει τα υπόλοιπα –αυτά μπορούμε να τα πούμε και μετά βέβαια- υπάρχει εκείνο το περίφημο της απαλλαγής από την καταβολή ασφαλιστικών εισφορών για την αγρότισσα μητέρα για ένα έτος για κάθε παιδί. Προτίθεστε να το εφαρμόσετε; Γιατί δεν το έχετε εφαρμόσει μέχρι τώρα; 
      Όσες, όμως, φορές και αν ακούσαμε γι’ αυτόν το συγκεκριμένο νόμο, τον 3227, ως εξαγγελία, το ακούσαμε και στις προγραμματικές δηλώσεις, δεν τον αναφέρατε βέβαια αφού τον είχατε λοιδορήσει και καταψηφίσει, ακούσαμε από τις προγραμματικές δηλώσεις ότι πρόκειται να εφαρμόσετε σχετικές διατάξεις. Ποτέ, όμως, ο Πρωθυπουργός, ούτε ο Υπουργός Απασχόλησης δεν είπε κουβέντα για τη διάταξη στην οποία αναφέρόμαι για την αγρότισσα μητέρα. Αυτό σε συνδυασμό και με τον 3232 είναι η δική σας μέριμνα για την αγρότισσα μητέρα, όταν σε όλη τη χώρα και πριν και τώρα γίνεται συζήτηση για την ερήμωση της υπαίθρου, για την υπογεννητικότητα στις αγροτικές περιοχές και για την ανάγκη στήριξης της αγρότισσας μητέρας, η οποία σε πάρα πολύ δύσκολες συνθήκες πρέπει να κάνει και τα δύο και να δουλέψει στο χωράφι και να μεγαλώσει τα παιδιά με στερήσεις, με κόπους, με θυσίες. 
      Αυτή, λοιπόν, κυρίες και κύριοι της Νέας Δημοκρατίας, είναι η πολιτική σας για τη στήριξη της αγρότισσας μητέρας.
      Αλλά βέβαια κατανοούμε απολύτως τη στενότητα των πόρων στην οποία έχετε περιέλθει, την οποία σας έχει επιβάλει ο κύριος Υπουργός των Οικονομικών με πλήρη κάλυψη του Πρωθυπουργού, μετά το μεγάλο φιάσκο της απογραφής και τον εικονικό προϋπολογισμό που μας φέρατε να ψηφίσουμε. 
      Και έστω! Δεν έχετε ευχέρεια πόρων με δική σας αποκλειστική ευθύνη. Γιατί δεν υλοποιείτε ούτε τις ρυθμίσεις που δεν έχουν κόστος για τον κρατικό προϋπολογισμό; Δεν εκδώσατε, έντεκα μήνες μετά, την εγκύκλιο συνυπολογισμού των ετών που οι αγρότες μπορούν να μετατρέψουν σε συντάξιμα χρόνια τη στρατιωτική τους θητεία. Γιατί δεν υλοποιείτε αυτήν την πρόβλεψη του ν. 3232; Δεν υπάρχει κόστος. Η απάντηση είναι ότι δεν είστε ικανοί ούτε και γι’ αυτό.
      Εν κατακλείδι, κυρίες και κύριοι συνάδελφοι, η Κυβέρνηση, σχεδόν ένα χρόνο μετά τις εκλογές, αδυνατεί να παρουσιάσει ένα συγκροτημένο σχέδιο ανάπτυξης της υπαίθρου ή έστω μία σειρά προτάσεων για εθνική αγροτική πολιτική και να τις βάλει σε κοινωνικό διάλογο. Στερείται παντελώς στρατηγικού σχεδίου αντιμετώπισης της ανεργίας και ειδικότερα δεν έχει προτείνει κανένα μέτρο, καμία δική της πολιτική για την κοινωνική πολιτική των αγροτών και για τη στήριξη της αγροτικής οικογένειας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Δεν είχαμε δικές σας προτάσεις. Ακόμα όμως και την υλοποίηση των δικών μας νόμων, αυτή που κάποτε λοιδορούσατε, την έχετε καθυστερήσει. 
      Όμως, πολιτική από τα τηλεοπτικά παράθυρα, από τις περιοδείες και τα ταξίδια, πολιτική με τσαμπουκάδες, δεν μπορεί να γίνει. 
      Κυρίες και κύριοι, είναι καιρός να κυβερνήσετε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Χριστοφιλοπούλου.
      Το λόγο έχει ο κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Βλέποντας την κατάσταση που επικρατεί σήμερα στον αγροτικό χώρο, προσωπικά έχω ένα ουσιαστικό πρόβλημα. Καταθέτουμε μία επερώτηση, η οποία αναφέρεται σε ένα επί μέρους ζήτημα που έχει να κάνει με την κοινωνική, θα λέγαμε, πολιτική της Κυβέρνησης στον αγροτικό χώρο.
      Εδώ το πράγμα είναι πολύ πιο σοβαρό, γιατί το σύνολο πλέον του αγροτικού κόσμου βρίσκεται σε αναστάτωση, το πρόβλημα είναι μείζον και «ακουμπάει» όλη την αγροτική οικονομία, αφορά το εισόδημα των αγροτών, την κοινωνική τους θέση, τις τιμές των αγροτικών προϊόντων. 
      Έτσι, λοιπόν, πιστεύω ότι η Κυβέρνηση έχει γενικότερο πρόβλημα με τους αγρότες. Και το έχει γιατί σήμερα βρίσκεται αντιμέτωπη με υποσχέσεις, με δημαγωγικές υποσχέσεις, με μία ανέξοδη ρητορεία την οποία προεκλογικά απηύθυνε σ’ αυτόν το χώρο, σε ένα χώρο που τον αξιοποίησε κομματικά και αν δούμε τις στατιστικές, δεν απέχει πολύ από την πραγματικότητα να πούμε ότι αυτός ο χώρος συνέβαλε ουσιαστικά στο να καταλάβει την κυβέρνηση η Νέα Δημοκρατία.
      Αυτόν τον προνομιακό συγκυριακά χώρο για εσάς σήμερα τον έχετε απέναντί σας και όχι άδικα. Τον έχετε απέναντί σας γιατί δεν έχετε σε κανέναν τομέα ολοκληρωμένη πολιτική, γιατί δεν έχετε να απαντήσετε σήμερα στους αγρότες που ζητούν να δώσετε τα υπεσχημένα, να τηρήσετε τις δεσμεύσεις σας.
      Έτσι, λοιπόν, σήμερα η Κυβέρνηση καλείται για το σύνολο του αγροτικού χώρου να καταθέσει τις απόψεις της, να μας πει τι πρόκειται να κάνει. Η ερώτηση βεβαίως αφορά την κοινωνική πολιτική της Κυβέρνησης για τον αγροτικό χώρο. Βεβαίως και εδώ η έλλειψη της πολιτικής είναι πασιφανής, τεράστια και ολοκληρωτική. 
      Ακούστηκε ότι το ΠΑΣΟΚ έκανε τον κύριο φορέα ασφάλισης των εργαζόμενων στον αγροτικό χώρο και είναι μία σημαντική κατάκτηση. Επιπλέον, με τη δημιουργία της Αγροτικής Εστίας, με τις εισφορές που πληρώνουν οι αγρότες, απέκτησαν δικαιώματα, τα οποία έχουν την επιθυμία, τη βούληση να ασκήσουν, όπως είναι το δικαίωμα στην ψυχαγωγία, το δικαίωμα στην πρόσβαση στα πολιτιστικά αγαθά, το δικαίωμα να διαθέσουν δημιουργικά τον ελεύθερο χρόνο τους. 
      Όλα αυτά τα δικαιώματα τους τα στερείτε και κυρίως τα στερείτε από αγρότες συγκεκριμένων περιοχών, από τους αγρότες του νησιώτικου χώρου.
      Στους νησιώτες αγρότες, κύριε Υπουργέ, της Περιφέρειας Νοτίου, Βορείου Αιγαίου και Ιονίων νήσων δεν δίνετε τη δυνατότητα να συμμετέχουν στα προγράμματα κοινωνικού τουρισμού. Ξέρω βεβαίως ότι έχετε σχέση με το νησιώτικο χώρο, ξέρω βεβαίως ότι αγαπάτε το νησιώτικο χώρο, ίσως όμως έχετε λανθασμένες εντυπώσεις, γιατί η Μύκονος την οποία επισκέπτεστε δεν είναι το χαρακτηριστικό νησί που μπορεί να σας δώσει την εικόνα ότι στις Κυκλάδες, στα Δωδεκάνησα και στα Ιόνια νησιά υπάρχει ένας αγροτικός πληθυσμός, ο οποίος σήμερα αντιμετωπίζει σοβαρότατα προβλήματα και βεβαίως έχει και τεράστιες ανάγκες και έχει και το δικαίωμα να συμμετέχει, αφού πληρώνει τις εισφορές του, στο πρόγραμμα κοινωνικού τουρισμού.
      Έτσι λοιπόν, κύριε Υπουργέ, θα πρέπει να μας απαντήσετε, τι πρόκειται να κάνετε για να ασκήσετε στοιχειωδώς την κοινωνική πολιτική που οφείλετε απέναντι στους αγρότες.
      Το ΠΑΣΟΚ παρήγαγε ένα νομοθετικό πλαίσιο, έκανε κάποια βήματα. Εσείς ανακόψατε αυτήν την πορεία. Ευτυχώς που υπάρχουν σε εξέλιξη, πέρα απ’ αυτά τα οποία αναφέρθηκαν και κάποια άλλα προγράμματα, όπως τα Ολοκληρωμένα Προγράμματα Ανάπτυξης του Αγροτικού Χώρου, τα γνωστά ΟΠΑΑΧ, που προβλέπουν συνοδευτικές ενέργειες, όπως το «Βοήθεια στο σπίτι», το Κέντρο Φροντίδας Ηλικιωμένων για τις αγροτικές περιοχές. Ευτυχώς που υπάρχουν αυτά ως συνέχεια μιας πολιτικής, η οποία χαράχτηκε προηγουμένως. Αλλιώς στον αγροτικό χώρο και κυρίως στο νησιώτικο αγροτικό χώρο δεν θα υπήρχε σήμερα ψήγμα κοινωνικής πολιτικής. 
      Για όλα αυτά καλείσθε να απαντήσετε και κυρίως, σε ό,τι με αφορά, να μου απαντήσετε τι θα κάνετε με την κοινωνική πολιτική στον αγροτικό νησιωτικό χώρο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ρήγα.
      Ο κ. Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      Είναι γνωστό ότι ο Λογαριασμός Αγροτικής Εστίας δημιουργήθηκε με μοναδικό στόχο να αγκαλιάσει τους γεωργούς μας και να τους δώσει, πέραν της οικονομικής και τεχνικής στήριξης και όλες εκείνες τις δραστηριότητες και τις απαιτήσεις που έχει ένας απλός άνθρωπος για να διανθίσει, να συμπληρώσει τις σκληρές αγροτικές μέρες και ώρες της εργασίας του, για να μείνει ο γεωργός με άνεση στο χώρο της δουλειάς, που είναι συνήθως μακριά από τις κοσμοπολίτικες πόλεις, για να γνωρίσει ο γεωργός μας τα κοινωνικά και πολιτιστικά αγαθά που κυρίως ο γεωργικός κόσμος στερείται, για να μάθει και να δει άλλες περιοχές, το χώρο έξω από το χωράφι του, να ξεκουραστεί, να ζήσει έστω και για λίγο σαν άνθρωπος. Αυτά του προσέφερε ο νόμος του ΠΑΣΟΚ με τη δημιουργία του Λογαριασμού της Αγροτικής Εστίας.
      Εσείς, κύριε Υπουργέ, η νέα Κυβέρνηση, που ευαγγελίζεται ένα νέο κοινωνικό κράτος και που με μεγαλοστομίες θωπεύει τα αυτιά των γεωργών μας, του στερείτε αυτά τα αγαθά, το δικαίωμα που έχει ο γεωργός μας να ζήσει με τα δικά του χρήματα, με τις δικές του ασφαλιστικές εισφορές σαν άνθρωπος.
      Ο ΟΓΑ, με εγκύκλιό του τον Αύγουστο που πέρασε απέκλεισε τους γεωργούς τεσσάρων μεγάλων περιφερειών της χώρας, των νησιώτικων κυρίως περιφερειών από τα προγράμματα του κοινωνικού τουρισμού.
      Κύριε Υπουργέ, όχι εσείς προσωπικά –το κατανοώ απόλυτα και το γνωρίζω- έχετε το δικαίωμα, ως Κυβέρνηση, να στερήσετε από τους αγρότες μας μια νόμιμη παροχή; Δεν έχουμε όλοι μας αυτό το δικαίωμα, γιατί τα χρήματα του κοινωνικού τουρισμού προέρχονται από τα δικά τους υστερήματα, από τις δικές τους εισφορές, από το δικό τους μόχθο. 
      Λυπάμαι, κύριε Πρόεδρε, που θα το πω, αλλά ενώ θα έπρεπε να στηρίζουμε αυτά τα προγράμματα ως Κυβέρνηση, ακόμα και αν δεν υπήρχαν εισφορές, η Κυβέρνηση μέσα σε έξι μήνες μόνο αποκάλυψε το πραγματικό της πρόσωπο που δεν είναι αυτό που παρουσιάζατε προεκλογικά, αλλά είναι το πρόσωπο μιας σκληρής και αντιλαϊκής παράταξης.
      Πέραν αυτού, αρχίζω να φοβάμαι ότι δεν γνωρίζετε και την πραγματική κατάσταση της γεωργίας μας, της κτηνοτροφίας και της αλιείας στους νομούς που αποκλείστηκαν. Απλά σκεφθήκατε από το κέντρο, από την Αθήνα, ότι σ’ αυτά τα νησιά οι άνθρωποι ζουν ως ευδαίμονες άνθρωποι, με τα μπάνια τους, τη θάλασσά τους, τη διασκέδασή τους και τις τουρίστριες. Ζουν καλά, είπατε, είναι σε διαρκή τουρισμό. Τι να τον κάνουν τώρα τον κοινωνικό τουρισμό; Να τους παίρνουμε από τις Μπαχάμες και να τους πάμε εκδρομή στη Θεσσαλία; 
      Δυστυχώς δεν ξέρετε ότι μόνο στη Δωδεκάνησο, κύριε Πρόεδρε, δύο χιλιάδες είναι γεωργοί κατά κύριο επάγγελμα και ότι οι κτηνοτρόφοι και οι αλιείς ξεπερνούν τους χίλιους πεντακόσιους πολίτες. Μάλιστα, είναι γεωργοί με μικρό εισόδημα εξαιτίας του θαλάσσιου αποκλεισμού, του μεγάλου κόστους και του σκληρού ανταγωνισμού.
      Θα αναφέρω ένα τρίτο θέμα, κύριε Πρόεδρε, και κλείνω. Από την πράξη αυτή, από τον αποκλεισμό των νησιών από τον κοινωνικό τουρισμό αποδεικνύεται ότι η Κυβέρνηση δεν έχει αναπτυξιακούς στόχους και πρόγραμμα για την κοινωνική και οικονομική ανάπτυξη των νησιωτικών περιοχών, ενώ γνωρίζουμε ότι η τουριστική ανάπτυξη των νησιών μας τείνει να καταντήσει μονοκαλλιέργεια με δραματικές συνέπειες στην οικονομική εξάρτηση του πληθυσμού, ενώ ξέρουμε ότι η γεωργία, η κτηνοτροφία και η αλιεία των νησιών μπορούν να παίξουν σημαντικό, κύριο και συμπληρωματικό ρόλο στην ανάπτυξη των νησιών μας, ενώ είναι γνωστό ότι οι χιλιάδες γεωργοί των νησιωτικών περιοχών μας πρέπει να στηριχθούν και να ενισχυθούν ακόμα περισσότερο για νέους προσανατολισμούς των επώνυμων λεγόμενων προϊόντων.
      Η Κυβέρνηση αγνόησε όλους αυτούς τους ανθρώπους, τους διέγραψε από το χάρτη των παραγωγικών δραστηριοτήτων. Πιστεύω πλέον απόλυτα ότι η Κυβέρνηση θέλει να εξαφανίσει τον κόσμον αυτό της αγροτιάς, γιατί θεωρεί, γιατί πιστεύει ότι στα νησιά μας η γεωργία, η κτηνοτροφία και η αλιεία είναι αντιπαραγωγικές δραστηριότητες.
      Προσωπικά, κύριε Υπουργέ, λέω ότι χάθηκε ένας χρόνος. Θα ήθελα πάρα πολύ -και σας παρακαλώ θερμά- να δείξετε εσείς προσωπικά, μόνος σας, το δικό σας πρόσωπο, για τον επόμενο.
      Σας ευχαριστώ θερμά.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Αγαπητές συναδέλφισσες και αγαπητοί συνάδελφοι, η σημερινή επερώτηση γίνεται σε μία πολιτική και χρονική συγκυρία που τα προβλήματα που αντιμετωπίζει ο αγροτικός κόσμος είναι πελώρια. Η απώλεια του πραγματικού εισοδήματος των εργαζόμενων για φέτος θα είναι πάνω από 30%, οι τιμές των αγροτικών προϊόντων είναι οι μισές σε σύγκριση με πέρσι, οι βαμβακοπαραγωγοί κινδυνεύουν, απ’ ό,τι φαίνεται, να χάσουν την επιδότησή τους και οι συνταξιούχοι καταδικάζονται από τον κρατικό προϋπολογισμό που ψηφίσατε, κύριε Υπουργέ, αλλά και από την πολιτική που ακολουθεί η Κυβέρνησή σας, να πάρουν τις μισές αυξήσεις στις συντάξεις του ΟΓΑ από εκείνες που έπρεπε να πάρουν με βάση το δικό σας κυβερνητικό πρόγραμμα.
      	Τα όσα θέτουμε σήμερα προς συζήτηση με αυτή μας την επερώτηση μπορεί να φαίνονται μικρά μπροστά στα πελώρια αυτά προβλήματα, όμως αυτό που φαίνεται μέσα από τη συγκεκριμένη επερώτηση είναι ότι η Κυβέρνηση όχι μόνο δεν ενδιαφέρεται να ασκήσει κοινωνική πολιτική για τους αγρότες, όπως είχε διακηρύξει, αλλά δεν υλοποιεί ούτε τα θεσμοθετημένα μέτρα και τις παροχές που βρήκε έτοιμα από την προηγούμενη κυβέρνηση του ΠΑΣΟΚ.
      	Η Νέα Δημοκρατία υποσχέθηκε προεκλογικά σε όλους τους πολίτες, ασφαλώς λοιπόν και στους αγρότες, παροχή υψηλής ποιότητας κοινωνικών υπηρεσιών δημόσιας ωφέλειας. Αυτά έλεγε στο οικονομικό της πρόγραμμα. 
      Επειδή οι αγρότες μας δεν είναι πολίτες δεύτερης κατηγορίας, θα περίμενε κανείς να δοθεί άμεση προτεραιότητα στις ανάγκες των ανθρώπων της υπαίθρου που οι πόροι που διαθέτουν είναι εξαιρετικά περιορισμένοι, επομένως πρέπει να έχουν άμεση προτεραιότητα σ’ ό,τι αφορά τις κοινωνικές τους ανάγκες και τις κοινωνικές δαπάνες που διατίθενται.
      Ωστόσο, η Κυβέρνηση, αντί να εκπονήσει στο χρονικό διάστημα που πέρασε ή να έχει έτοιμο, όπως είχε δεσμευτεί, ένα ολοκληρωμένο σχέδιο κοινωνικής πολιτικής για τους αγρότες αυτό το οποίο κάνει είναι να μην υλοποιεί, όπως προείπα, ακόμα και αυτά που κληρονόμησε από την κυβέρνηση του ΠΑΣΟΚ.
      Καταλήξαμε και ελέχθη πριν από την εισηγήτρια του ΠΑΣΟΚ τα προγράμματα κοινωνικού τουρισμού να γίνονται τον Οκτώβρη, ένα μήνα που δεν είναι μήνας της σχόλης για τους αγρότες, πολύ περισσότερο για τα παιδιά τους. 
      Δεν θέλω να αναφερθώ στις εξαιρέσεις που αυθαίρετα υπήρξαν από τις αποφάσεις που πήρατε. Η Κυβέρνηση δεν υλοποιεί τις πρόσθετες παροχές του Λογαριασμού Εργατικής Εστίας που θέσπισε το ΠΑΣΟΚ με το ν. 3232/04 για να στηρίξει έστω και μερικώς τις αγρότισσες μητέρες με την παροχή τροφείων για τους βρεφονηπιακούς σταθμούς και χρηματικών βοηθημάτων για τις πολύτεκνες μητέρες. 
      Κατά τα άλλα η Κυβέρνηση κόπτεται για τους πολύτεκνους. Περιμένουμε όμως όλοι να δούμε πώς αυτή η μέριμνα θα αποκτήσει και κάποιο αντίκρισμα στην πράξη. Στην ίδια λογική βέβαια δεν εξέδωσε και την κοινή υπουργική απόφαση, η οποία προβλέπεται από το νόμο που απαιτείται για να υπάρξει απαλλαγή της αγρότισσας μητέρας από την καταβολή των ασφαλιστικών εισφορών για ένα έτος ανά παιδί μετά το δεύτερο. Προς δόξαν βέβαια της κοινωνικής ευαισθησίας και της φροντίδας για το Λογαριασμό Αγροτικής Εστίας και για τον αγρότη η Κυβέρνηση υποβαθμίζει αντί να αναβαθμίσει το λογαριασμό αυτόν, δεν προωθεί την αναγκαία στελέχωσή του και έτσι ο λογαριασμός αυτός δεν θα μπορέσει σε καμία περίπτωση να φθάσει στο ίδιο επίπεδο με την Εργατική Εστία και να παράσχει ίδιες δυνατότητες στους αγρότες, όπως και στους υπόλοιπους εργαζόμενους, χωρίς αυτό να σημαίνει ότι και η Εργατική Εστία λειτουργεί όπως θα έπρεπε να λειτουργεί.
      Με αυτήν την πρακτική δεν είναι τυχαίο ότι μένουν πίσω και άλλες εξίσου σοβαρές εξαγγελίες της Κυβέρνησης, όπως για παράδειγμα η δημιουργία των αγροτικών ΚΕΠ που είχε δεσμευθεί η Κυβέρνηση ότι θα κάνει σε όλους τους νομούς και σε όλες τις αγροτικές περιοχές, προκειμένου να διευκολυνθεί ο αγρότης για τις διάφορες υπηρεσίες και ιδιαίτερα για τις συμβουλευτικές υπηρεσίες. 
      Φαίνεται ότι όλα αυτά τα ζητήματα και όλες οι υποσχέσεις που έδωσε προεκλογικά η Νέα Δημοκρατία χάθηκαν στο δρόμο της απογραφής και των πολιτικών που είναι στραμμένες στο χθες, αφού η Κυβέρνηση έχει ως μόνη πολιτική για το σήμερα το «θα δούμε». Έτσι βέβαια χάθηκε, όπως φαίνεται και η εγκύκλιος για τους όρους αναγνώρισης και εξαγοράς της στρατιωτικής θητείας των αγροτών ως συντάξιμου θεσμού, που και αυτόν η παρούσα Κυβέρνηση βρήκε έτοιμο από την προηγούμενη.   
      Είναι βέβαιο ότι για όλα τα παραπάνω, όπως και για πολλά άλλα, κύριε Υπουργέ, έχετε δεσμευθεί. Δεν αρκούν σήμερα πάλι τα «θα» και οι δεσμεύσεις χωρίς αντίκρισμα και χωρίς περιεχόμενο. Ούτε μπορεί να αντιμετωπίσετε τη συγκεκριμένη πραγματικότητα με τη μηδενιστική κριτική που ασκείτε στην προηγούμενη κυβέρνηση.
      Αν μπορείτε και πρέπει να το αποδείξετε αυτό, ας κάνετε καλύτερα από αυτά που κάναμε εμείς. Αν δεν μπορείτε, ας υλοποιήσετε τουλάχιστον αυτά που οι κυβερνήσεις του ΠΑΣΟΚ δρομολόγησαν για τους αγρότες. Αν πράγματι δεν θεωρείτε τους αγρότες σαν πολίτες δεύτερης κατηγορίας, ας το αποδείξετε με τα έργα σας και με ένα ολοκληρωμένο σχέδιο κοινωνικής πολιτικής για την ύπαιθρο που να λύσει στην πράξη όλα εκείνα τα προβλήματα και τις ελλείψεις που ως αντιπολίτευση στηλιτεύσατε, αλλά ως Κυβέρνηση δυστυχώς πολύ γρήγορα τα ξεχάσατε. Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Η κ. Περλεπέ – Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ: Κύριε Πρόεδρε, θα ήθελα να επισημάνω ότι το 1998 η κυβέρνηση του ΠΑΣΟΚ έκανε τον ΟΓΑ ταμείο κύριας ασφάλισης. 
      Το 2002, πάλι η κυβέρνηση του ΠΑΣΟΚ, με το ν. 3050, καθιέρωσε ένα λογαριασμό, το Λογαριασμό Εργατικής Εστίας, για να εξομοιώσει τις παροχές στους δικαιούχους του ΟΓΑ με τις παροχές που είχαν οι ασφαλισμένοι του ΙΚΑ. 
      Σήμερα θα μπορούσε κάποιος, χωρίς να κινδυνεύει να χαρακτηριστεί υπερβολικός, να προβεί σε κάποιους συλλογισμούς. Παραδείγματος χάριν, η καθυστέρηση στην υλοποίηση του προγράμματος Κοινωνικού Τουρισμού για τους αγρότες για το μήνα Οκτώβριο μπορεί να οφείλεται στην πολιτική του Υπουργείου Τουρισμού για επιμήκυνση της τουριστικής περιόδου. Σε συνεργασία με το Υπουργείο Αγροτικής Ανάπτυξης και τον Οργανισμό Αγροτικής Εστίας προσανατολίζουν τους δικαιούχους να διοχετεύουν και να καταναλώνουν τα «υψηλά» πλεονασματικά τους διαθέσιμα σε ημιχειμερινές διακοπές, για να τονωθεί η αγορά των τουριστικών περιοχών. 
      Αλήθεια, τι ενδιαφέρει την Κυβέρνηση της Νέας Δημοκρατίας αν ο Οκτώβριος είναι μήνας για τις σημαντικότερες καλλιέργειες της ελληνικής υπαίθρου; Όσο λιγότερη παραγωγή υπάρξει, τόσα λιγότερα κιλά προϊόντων θα παραχθούν και τόσο λιγότερες απαιτήσεις θα υπάρξουν για τις επιδοτήσεις του 2005. 
      Ένα δεύτερο, που θα ήθελα να επισημάνω, είναι όσον αφορά στην επιλογή των δικαιούχων του Προγράμματος Κοινωνικού Τουρισμού και θα ήθελα να πω ότι θα ήταν πολύ καλύτερο αντί να γίνεται η επιλογή με την σειρά αύξησης των αιτήσεων στην κεντρική υπηρεσία του ΟΓΑ, να γίνεται με όρους κοινωνικού κράτους. Να προηγούνται οι κοινωνικά ασθενέστερες ομάδες των αγροτών. 
      Ένα άλλο σημείο που θα ήθελα να καυτηριάσω είναι το ότι έχουν αφαιρεθεί από αυτό το Πρόγραμμα Κοινωνικού Τουρισμού οι νησιωτικές περιοχές και κάποιες παραθαλάσσιες περιοχές. Εκτός και αν η Κυβέρνηση της Νέας Δημοκρατίας θεωρεί ότι η αγρότες των παραθαλάσσιων και των νησιωτικών περιοχών, αφού βρίσκονται κοντά στη θάλασσα, μπορούν να κάνουν και τις διακοπές τους. 
      Επίσης, πολύ σημαντικό σημείο είναι η καθυστέρηση στην εφαρμογή του νόμου για την υποστήριξη της αγρότισσας μητέρας, όσον αφορά χρηματικά βοηθήματα, βρεφονηπιακούς σταθμούς, βραβεία, καταβολή των ασφαλιστικών εισφορών, όπως προβλέπεται στο νόμο της αγρότισσας μητέρας για ένα έτος ανά παιδί, μετά το δεύτερο παιδί. Δεν έχει γίνει τίποτα από όλα αυτά που προβλέπονται στο νόμο για την υποστήριξη της αγρότισσας μητέρας. Αναρωτιέται κανείς, αν πρόκειται για μια συνειδητή παράλειψη και αποσιώπηση ώστε να παραμείνει ο αγροτικός πληθυσμός στάσιμος και στη συνέχεια να μειωθεί, εκπληρώνοντας έτσι το στόχο για συνολική μείωση του αγροτικού πληθυσμού και άρα μείωση των πονοκεφάλων στα κεφάλια των νεοφιλελεύθερων οικονομολόγων για το μέλλον της αγροτιάς. 
      Ένα άλλο σημείο είναι η καθυστέρηση της αναγνώρισης της στρατιωτικής θητείας ως συντάξιμου χρόνου για τους αγρότες. Αυτό προβλέπεται στην παράγραφο 9 του άρθρου 7 του ν. 3227/2004. Και εδώ υπάρχει έλλειψη ευαισθησίας από την Κυβέρνηση της Νέας Δημοκρατίας, όσον αφορά σε αυτούς που είναι να βγουν στη σύνταξη και θα επιθυμούσαν να εξαγοράσουν τα χρόνια της στρατιωτικής τους θητείας. 
      Κύριοι της Νέας Δημοκρατίας, η Νέα Δημοκρατία όταν ήταν στην αντιπολίτευση έταζε λαγούς και πετραχίλια στους αγρότες. Έταζε ότι θα τους λύσει όλα τους τα προβλήματα. Ήταν εύκολο τότε, γιατί ήταν αντιπολίτευση. Σήμερα που η Νέα Δημοκρατία είναι Κυβέρνηση, δυστυχώς το μόνο που έχει καταφέρει είναι να αντιμετωπίζει τους αγρότες ως ενοχλητικούς και απαιτητικούς τσαμπουκάδες, χωρίς να έχει αγροτική πολιτική. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κυρία Περλεπέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός και Υπουργός Πολιτισμού και οι Υπουργοί Οικονομίας και Οικονομικών, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων και Μεταφορών και Επικοινωνιών, κατέθεσαν σχέδιο νόμου: «Κύρωση της Συμφωνίας για τη συμμετοχή της Τσεχικής Δημοκρατίας, της Δημοκρατίας της Εσθονίας, της Κυπριακής Δημοκρατίας, της Δημοκρατίας της Λετονίας, της Δημοκρατίας της Λιθουανίας, της Δημοκρατίας της Μάλτας, της Δημοκρατίας της Ουγγαρίας, της Δημοκρατίας της Πολωνίας, της Δημοκρατίας της Σλοβενίας και της Σλοβακικής Δημοκρατίας στον Ευρωπαϊκό Οικονομικό Χώρο, μετά της τελικής πράξεως αυτής». 
      Παραπέμπεται στην αρμόδια Διαρκή Επιτροπή. 
      Το λόγο έχει ο Υπουργός κ. Γεράσιμος Γιακουμάτος. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, οι αγαπητοί συνάδελφοι του ΠΑΣΟΚ ξεκίνησαν τη φτωχή σε επιχειρήματα επερώτηση για την Αγροτική Εστία. Και ξεκίνησαν και τελείωσαν με το μεγάλο πρόβλημα, που υπάρχει σήμερα, με τους βαμβακοπαραγωγούς.
      Θα έλεγα, λαμπρό πεδίον, κύριοι συνάδελφοι του ΠΑΣΟΚ, να κάνετε αντιπολίτευση. Να αφήσετε λίγο το Internet και να μπείτε στην κοινωνία, να κάνετε μία επερώτηση για να πάρετε την απάντηση -και δεν θα την πάρετε από εμένα- η οποία λέει ότι σε δημοσιεύματα των εφημερίδων «ΑΥΓΗ», «ΕΛΕΥΘΕΡΟΤΥΠΙΑ», «ΑΠΟΓΕΥΜΑΤΙΝΗ» κλπ. «…στις 11.5.2001 ο «κινέζος» κ. Ανωμερίτης…» κλπ. Τον «κινέζο», λέει, επιχείρησε να κάνει την περασμένη Τετάρτη ο Υπουργός Γεωργίας επιχειρώντας να μαζέψει τα ασυμμάζευτα σε ό,τι αφορά τη στάση της Ελλάδος στην ψήφιση του νέου κοινοτικού κανονισμού για το βαμβάκι. Εκεί θα πάρετε τις απαντήσεις σας και εκεί θα πάρετε τα επίχειρα της πολιτικής που σπείρατε τόσα χρόνια.
      Το ζητούμενο, όμως, είναι η Αγροτική Εστία.
      Κυρίες και κύριοι συνάδελφοι, η νέα διακυβέρνηση αποτέλεσε το αίτημα των πολιτών για άνοιγμα σε μία νέα εποχή, ριζικών μεταρρυθμίσεων και αλλαγών, με σκοπό και στόχο τη βελτίωση της ποιότητας ζωής των πολιτών. Με αίσθημα ευθύνης η Νέα Δημοκρατία και με κριτήριο την κοινωνική ευαισθησία έθεσε ευθύς εξαρχής -και η πολιτική ηγεσία του Υπουργείου Απασχόλησης και Κοινωνικής Προστασίας μαζί με τον Πρωθυπουργό- τους στόχους.
      Η  πρώτη προτεραιότητα είναι μία νέα κοινωνική πολιτική που θα αφορά την καθημερινότητα του πολίτη αλλά και τον ατομικό και οικογενειακό του σχεδιασμό. Ορόσημο για το νέο ξεκίνημα είναι η αναβάθμιση των κοινωνικών θεσμών της χώρας, ιδίως των υπηρεσιών που στηρίζουν με τις παροχές τους τους άνεργους, τους αγρότες, τους μισθωτούς και τους συνταξιούχους. 
      Αποτελούν τα πρώτα βήματα που ήδη έχει κάνει η Κυβέρνηση της Νέας Δημοκρατίας στο πεδίο άσκησης της κοινωνικής πολιτικής.
      Αυτή τη νέα κοινωνική πολιτική, για την υλοποίηση της οποίας δεσμεύτηκε ο Πρωθυπουργός προεκλογικά, αρχίζουμε και την εφαρμόζουμε -και την έχουμε εφαρμόσει κατά ένα μέρος- σήμερα στο Υπουργείο Απασχόλησης και Κοινωνικής Προστασίας. 
      Θέλουμε και επιδιώκουμε ο εθνικός πλούτος, που παράγεται στη χώρα μας, να μεγαλώσει και να μοιράζεται δίκαια σε όλους τους Έλληνες. Επιδίωξή μας είναι το κράτος να λειτουργεί για τον πολίτη. Να τον υπηρετεί, να τον σέβεται και να τον στηρίζει. Και έρχεστε σήμερα και μας επερωτάτε για τον αγροτικό τουρισμό. 
      Κύριοι συνάδελφοι, οι περισσότεροι από εσάς είναι –χωρίς να θέλω να σας κακίσω- νέοι συνάδελφοι. Λέει, όμως, μία παροιμία: «Δεν ήξερες, δεν ρώταγες;» Θα έπρεπε να είχατε διαβάσει, αγαπητοί συνάδελφοι, για το ν. 3250 του ΠΑΣΟΚ περί σύστασης Αγροτικής Εστίας το 2003. Μόνο σε οκτώ νομούς της χώρας. Μόνο σε οκτώ νομούς της χώρας! Μόνο σε οκτώ νομούς της χώρας και μόνο εξακόσιοι αγρότες έκαναν χρήση του κοινωνικού τουρισμού. Και ενώ ο 3227 προέβλεπε και χρηματοδότηση, μία δεκάρα δεν είχατε πιστώσει την Αγροτική Εστία. Και έρχεστε τώρα και λέτε από οκτώ νομούς της χώρας, που είχατε επιλέξει, με εξακόσιους δικαιούχους;
      Εμείς τι κάναμε το 2004, έτος εκλογών, έτος ονειρικών Ολυμπιακών Αγώνων, έτος μεγάλων εθνικών στόχων; Από οκτώ νομούς το φέραμε σε σαράντα έναν νομούς. Φέραμε πάνω από σαράντα πέντε χιλιάδες δικαιούχους. Από οκτώ νομούς, επαναλαμβάνω, σε σαράντα έναν με σαράντα πέντε χιλιάδες και πλέον δικαιούχους και πάνω από 50.000 ευρώ με πίστωση από τον κρατικό προϋπολογισμό. Για πρώτη φορά 1.900.000 ευρώ. 
      Αυτή είναι η διαφορά της πολιτικής μας, αυτά ήταν τα λόγια «θα» και «θα» του ΠΑΣΟΚ, κενού περιεχομένου, για ένα κράτος μόνο στα χαρτιά. Να ποια είναι η διαφορά. Εμείς και εσείς.
      Κι έρχεστε, φίλοι των νησιωτικών περιοχών –και ο κ. Ρήγας και ο κ. Καϊσερλής, που εκτιμώ ιδιαίτερα- και ρωτάτε, γιατί εξαιρέθηκαν τα νησιά του Αιγαίου και της Δωδεκανήσου. Δεν ρωτάτε τους ιθύνοντες του ΠΑΣΟΚ; Δεν υπήρξε ούτε μία πίστωση.
      Τότε είχα καταγγείλει πράγματι, κυρία Χριστοφιλοπούλου, όταν ήμουν εισηγητής και για τον Οργανισμό αυτό λέγαμε ότι ήταν κενού περιεχομένου. Αφού ούτε μία πίστωση δεν είχατε, κυρία Χριστοφιλοπούλου, ούτε 1 ευρώ.
      Κύριοι, η Νέα Δημοκρατία, αυτή η Κυβέρνηση, το 2005 -από σαράντα έναν νομούς- κατηγορηματικά –είναι εδώ και ο Πρόεδρος της Εργατικής Εστίας, ο κ. Πεκιάς- λέει: «Σε όλους τους νομούς της χώρας θα εφαρμοστεί ο Αγροτικός Τουρισμός». Και να είστε σίγουροι για ένα πράγμα. Έχουμε ευαισθησία –και εγώ προσωπικά έχω πράγματι, γιατί είμαι Κεφαλλονίτης- για τα νησιά.
      Για πρώτη φορά, κύριοι συνάδελφοι, επαινέστε την Κυβέρνηση. Καταθέσαμε και το νομοσχέδιο για τον αλιευτικό τουρισμό. Τόσα χρόνια τι κάνατε; Τόσα χρόνια που μιλάγατε για κοινωνική ευαισθησία και για εργατική εστία τι κάνατε; 
      Επίσης, επεκτείναμε τον κοινωνικό τουρισμό σε νησιά που ούτε καν είχε πάει, όπως στην Αμοργό, στην Κάλυμνο και στην Ικαρία. Ποτέ αυτά τα νησιά δεν είχαν κοινωνικό τουρισμό. Γι’ αυτό οι νησιώτες Βουλευτές θα έπρεπε να είχατε διαβάσει καλύτερα. Την άλλη φορά που θα κάνετε επερώτηση, δεν σας κακίζω, αλλά τουλάχιστον να μη βλέπετε ανύπαρκτη πολιτική και να μην καταγγέλλετε την Κυβέρνηση η οποία σε τόσο λίγο χρονικό διάστημα, με τόσα χάλια που μας παραδώσατε, έχει κάνει τόσα πολλά. Και μιλάω για τον κοινωνικό τουρισμό που δεν υπήρχε ούτε στην Αμοργό ούτε στην Κάρπαθο.
      Κάναμε και κάτι άλλο που μας κατηγορείτε. Αναφερθήκατε στον Οκτώβριο. Μα, αυτή η φιλοσοφία, κυρία Χριστοφιλοπούλου, η στενότητα της πολιτικής «κοινωνικό τουρισμό τον Οκτώβρη;» δεν ωφελεί. Ναι και τον Οκτώβριο και το Νοέμβριο και το Δεκέμβριο. Εσείς συρρικνώσατε τον τουρισμό. Καταλήξατε η χώρα να είναι τουριστική τον Ιούλιο και τον Αύγουστο. Όχι, εμείς επεκτείνουμε και διευρύνουμε τον κοινωνικό τουρισμό και τον Οκτώβρη και το Νοέμβρη. Αυτή είναι η γραμμή που έχει η εργατική εστία από τη νέα πολιτική ηγεσία του Υπουργείου Απασχόλησης. Διότι θα πρέπει να καταλάβετε ότι δεν μπορεί να υπάρξει τουρισμός, δεν μπορεί να υπάρξει ανάκαμψη εάν δεν διευρύνουμε την τουριστική περίοδο που εσείς είχατε μονοπωλήσει όλοι οι εργαζόμενοι να πηγαίνουν τον Ιούλιο και τον Αύγουστο. 
      Για τα νησιά, κύριε Ρήγα, πέρα από τα μισθωμένα πούλμαν θα ακούσετε και παρακάτω τις αμαρτίες σας. Παίρνατε τα πούλμαν από την Αθήνα και τα πηγαίνατε στη Νάξο, στη Σύρο, στην Παναγιά της Τήνου. Εμείς το σταματάμε αυτό και βάζουμε τα ΚΤΕΛ να παίρνουν από το καράβι τον κοινωνικό τουρισμό και έτσι να παίρνουν τα χρήματα οι ντόπιοι. Έτσι, σταματάμε τη συναλλαγή. Θα έπρεπε ειδικά σ’ αυτόν τον τομέα να μη μιλάτε. Σας το είπα και άλλες φορές στο σπίτι όχι του πνιγμένου, των πνιγμένων, μη μιλάτε για σκοινί. 
      Μας κατηγορήσατε για τη σειρά προτεραιότητας. Λέτε ότι είναι γραφειοκρατικό να πηγαίνουν σε κοινωνικό τουρισμό με τη σειρά προτεραιότητας. Αυτό το προβλέπει ο νόμος. 
      Κύριοι συνάδελφοι, πενήντα χρόνια Εργατική Εστία, είκοσι χρόνια ΠΑΣΟΚ και για πρώτη φορά στην Εργατική Εστία αυτή η Κυβέρνηση των εννέα μηνών μ’ αυτές τις αντιξοότητες, με αυτά τα χάλια, με αυτά τα χρέη, με αυτά τα σκουπίδια κάτω από τα χαλιά, έφερε την έξυπνη κάρτα. 
      ΧΡΗΣΤΟΣ ΠΡΩΤΟΠΑΠΑΣ: Πόσες βγάλατε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα ακούσετε.
      Κύριοι συνάδελφοι, τι γινόταν πενήντα χρόνια στην Εργατική Εστία από όλες τις κυβερνήσεις; Γιατί, η γυναίκα του Καίσαρα πρέπει να είναι τίμια και να το δείχνει κιόλας. Γινόταν μια συναλλαγή, ένα εμπόριο. Έγραφαν οι εφημερίδες ότι έπαιρναν βιβλία από την Εργατική Εστία οι Βουλευτές και τα μοίραζαν στους ψηφοφόρους τους. Να, πώς χρησιμοποιούμε τα βιβλία της Εργατικής Εστίας. Στον κοινωνικό τουρισμό, στο ξενοδοχείο το δικό μου πήγαιναν οι φίλοι σου και ο φίλος του, ο ημέτερος και ο κομματικός. Είχαμε συναλλαγή και ένα άντρο διαφθοράς. 
      Για πρώτη φορά καταργούμε. Ήδη καταργήσαμε τις ουρές. Δεν υπήρχαν φέτος και το είδατε μόνοι σας, αυτές οι απερίγραπτες σκηνές κάλλους, όπου ταλαιπωρούνταν οι συνταξιούχοι και οι γέροντες. Αυτά σταμάτησαν για πρώτη φορά στην Εργατική Εστία, το 2004. Και τώρα τι κάναμε; Δώσαμε σε εννιακόσιους δικαιούχους, κύριε Πρωτόπαπα, την έξυπνη κάρτα. Εδώ πιστώνονται μέχρι τέλος του 2005 όλοι οι ασφαλισμένοι στην Εργατική Εστία το ενάμισι εκατομμύριο δικαιούχοι, ό,τι δικαιούνται, ξενοδοχείο, θέατρο. Άλλη αμαρτία με τα θέατρα και τους κινηματογράφους!
      Εδώ τώρα, λοιπόν, σταματάει η συναλλαγή. Αυτό είναι εκσυγχρονισμός και όχι στα λόγια, όπως ο δικός σας. Πενήντα χρόνια με τον αραμπά, με τη διαφθορά και τον εναγκαλισμό με τη συναλλαγή. Αυτό καταργεί αυτή η έξυπνη κάρτα. Ο κάθε δικαιούχος θα πηγαίνει αξιοπρεπώς στο ξενοδοχείο και θα πληρώνει με την κάρτα. Στο θέατρο με την κάρτα. Σας είπα, λοιπόν, να μην μιλάτε για σειρές και για προτεραιότητες.
      Και εντός του Φεβρουαρίου του 2005 προκηρύσσεται και διαγωνισμός για το ολοκληρωμένο πληροφορικό σύστημα μηχανοργάνωσης όλων των υπηρεσιών της Εργατικής Εστίας. Είναι κάτι που το περίμενε πενήντα χρόνια.
      Μας κατηγορήσατε σήμερα και για τους βρεφονηπιακούς σταθμούς. Ειλικρινά είναι ντροπή. Και θα σας πω γιατί ντρέπομαι: Στα πενήντα χρόνια της Εργατικής Εστίας, αγαπητοί συνάδελφοι, κάνατε είκοσι δύο βρεφονηπιακούς σταθμούς σε όλη τη χώρα.
      (Θόρυβος από την πτέρυγα του ΠΑΣΟΚ)
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, η Αγροτική Εστία…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακούστε, κύριοι συνάδελφοι. Θα μάθετε, είστε νέοι ακόμα. Η Αγροτική Εστία έχει τα προνόμια και την εξυπηρέτηση της Εργατικής Εστίας. Κάνετε μεγάλο λάθος.
      ΧΡΗΣΤΟΣ ΠΡΩΤΟΠΑΠΑΣ: Ο κύριος Υπουργός αναφέρεται σε άλλη εστία. Δεν έχει καταλάβει το θέμα.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε τα αυτά. Αφήστε τον πολιτικό στραβισμό.
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρωτόπαπα, θα απαντήσετε. Παρακαλώ, αφήστε τον Υπουργό να μιλήσει.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η Εργατική Εστία –για να μάθετε, γιατί κυβερνήσατε και δεν καταλάβατε τι κυβερνούσατε, γι’ αυτό διαλύσατε τον τόπο- προσφέρει τις υπηρεσίες της στην Αγροτική Εστία. Άρα, οι υποδομές και το έργο της Εργατικής Εστίας θα απορροφάται και από την Αγροτική Εστία. Απλό είναι.
      ΧΡΗΣΤΟΣ ΠΡΩΤΟΠΑΠΑΣ: Το ένα ανήκει στον ΟΓΑ και το άλλο είναι οργανισμός.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Υπουργέ…
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Χριστοφιλοπούλου, θα με ακούσετε θέλετε, δεν θέλετε, για να μη βάλετε πάλι τα κλάματα. Σας λέω κάτι, λοιπόν. Ακούστε:
      Σ΄ ένα βρεφονηπιακό σταθμό στα Φάρσαλα, για παράδειγμα, θέλουν να μας πουν οι συνάδελφοι ότι δεν θα κάνουν χρήση οι αγρότες. Είναι ντροπή.
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα ξαναλέω: Ο βρεφονηπιακός σταθμός στο Νομό Σερρών θα δέχεται και τους ασφαλισμένους στον ΟΓΑ, διότι είναι και αυτοί μέλη της Εργατικής Εστίας και αλληλοκαλύπτονται και έχουν τις ίδιες παροχές. Ας το καταλάβετε αυτό.
      Βρεφονηπιακοί σταθμοί λοιπόν: Ενώ σε πενήντα χρόνια υπήρχαν μόνο είκοσι δύο βρεφονηπιακοί σταθμοί, φέτος προκηρύξαμε στο Αργοστόλι, στην Καρδίτσα, στη Λάρισα, δύο στο Μενίδι, στο Χαϊδάρι και τέλη του μηνός σε όλη την Ελλάδα ένα πρόγραμμα, όπου δέσμευση της Κυβέρνησης είναι μέχρι τα τέλη του 2008, στην πρώτη τετραετία, να μην υπάρχει νομός της χώρας χωρίς βρεφονηπιακό σταθμό. 
      Το πρόβλημα στην Ελλάδα είναι το πρόβλημα της ανεργίας των γυναικών. Είμαστε πρώτοι στην Ευρώπη. Είναι αδιανόητο ο εργαζόμενος, η εργαζόμενη, να αφήνει το παιδάκι του στον ιδιωτικό βρεφονηπιακό σταθμό, να παίρνει μισθό 150.000 δραχμές και να πληρώνει 120.000 δραχμές. Για να μπορέσουμε να κάνουμε πολιτική για την απασχόληση πρέπει πάνω απ’ όλα να κάνουμε βρεφονηπιακούς σταθμούς. Αυτό, λοιπόν, σήμερα γίνεται πράξη στην Εργατική Εστία. Να, τι κάναμε σ’ αυτό το εννιάμηνο. Και σ’ αυτά τα πενήντα χρόνια, είκοσι δύο βρεφονηπιακοί σταθμοί για χίλια διακόσια βρέφη, όταν σήμερα πραγματικά γίνεται μια κοσμογονία στην ίδρυση βρεφονηπιακών σταθμών.
      Διαφωνούμε στην πολιτική. Η δική σας πολιτική ήταν να κάνετε το παλάτσο, το ανάκτορο του Εργατικού Κέντρου στη Σύρο με τρία δισεκατομμύρια κόστος. Αναπαλαίωση παλάτσου λες και δεν μπορούσε το Εργατικό Κέντρο να πάει να νοικιάσει έναν όροφο να κάνει αξιοπρεπώς τα καθήκοντά του. Και σε κάθε νομό να χτίζετε παλάτσα, μεγάλα εργατικά κέντρα και αγνοούσατε την ουσία της πολιτικής, ειδικά της κοινωνικής, να κάνετε στους εργαζόμενους βρεφονηπιακούς σταθμούς. Και αυτό το έχει αποδεχθεί η ελληνική κοινωνία. Και σε συγκεντρώσεις εργατικών κέντρων σε όλη την Ελλάδα, όπου έχω περευρεθεί, λέω παντού αυτό για τους βρεφονηπιακούς σταθμούς. Και κανείς δεν ενδιαφέρεται να είναι πρώτης προτεραιότητας τα εργατικά κέντρα. Εκεί δισεκατομμύρια, πακτωλός δισεκατομμυρίων κατασπαταλήθηκαν σ’ αυτές τις πολιτικές. Αυτή είναι η διαφορά μας.
      Όσον αφορά τη «βοήθεια στο σπίτι» η Ευρωπαϊκή Ένωση είχε δώσει προθεσμία μέχρι τις 31 Δεκεμβρίου 2004 να κάνουμε εθνική νομοθεσία και  με εθνικούς πόρους να καλύψουμε τα λεφτά που παίρναμε από την Ευρωπαϊκή Ένωση, γιατί κάνατε πολιτική με ξένα κόλλυβα. Αφού δεν εναρμονίσατε την πολιτική σας, τώρα τα χρήματα κόβονται. Και βλέπετε την ταλαιπωρία που τραβάμε τώρα και πόσες χιλιάδες έχουν μείνει απλήρωτοι, γιατί δεν ενδιαφερθήκατε να εντάξετε αυτό το πρόγραμμα σε εθνικούς πόρους και σχεδιασμό. 
      Επιμείνατε πάρα πολύ στο ν. 3227. Το άρθρο 1 έχει γίνει νόμος του κράτους. Αφορά την επιδότηση της ανεργίας, η οποία μετατρέπεται σε επιδότηση της απασχόλησης. Το πρώτο αποτέλεσμα αυτής της πολιτικής είναι ένα πρόγραμμα για πέντε χιλιάδες που δημοσιεύσαμε τώρα. Για πρώτη φορά απορροφήθηκε 100%. Τα προγράμματα από τον ΟΑΕΔ όταν ήσασταν κυβέρνηση έφθαναν σε απορρόφηση το 3% έως 5%. Αυτό σημαίνει ότι κάναμε πιο ευέλικτο το σύστημα, χωρίς γραφειοκρατία. Κτυπήσαμε τα κέντρα των λογιστών που έβαζαν σειρά προτεραιότητας και έκλειναν τα προγράμματα με αποτέλεσμα να μην μπορούν να απορροφηθούν.
      Όσον αφορά το άρθρο 2 του ν. 3227, που αφορά την απαλλαγή της αγρότισσας μητέρας από την καταβολή των ασφαλιστικών εισφορών σας ενημερώνω ότι ο ΟΓΑ έχει τελειώσει την προετοιμασία για την υλοποίηση αυτής της διάταξης. Ο αρμόδιος κλάδος κύριας ασφάλισης του ΟΓΑ βρίσκεται σε συνεργασία με το ΚΥΚΙ που έχει την ευθύνη του μηχανογραφικού προκειμένου να γίνουν οι απαραίτητες ενέργειες για την υλοποίηση των λειτουργιών του συστήματος. Εντός των ημερών αποστέλλεται προσωπική επιστολή του Διοικητή κ. Παπαγεωργόπουλου σε όλους για να ενημερωθούν για την παραπάνω διάταξη όσο και για άλλες νομοθετικές ρυθμίσεις. Όλα αυτά βρίσκονται στο στάδιο της προετοιμασίας και θα υλοποιηθούν μέχρι την άνοιξη του 2005.
      Κύριοι συνάδελφοι, η κοινωνική πολιτική δεν είναι ένα πεδίο στο οποίο μπορούμε να κάνουμε εύκολα κομματική αντιπαράθεση. Η φτώχεια δεν έχει χρώμα. Η Νέα Δημοκρατία σε αυτούς τους εννέα μήνες δίνει ένα σκληρό αγώνα με το χθες για να μπορέσει να εκσυγχρονίσει το σύστημα για να δώσουμε στους δικαιούχους το κοινωνικό μέρισμα που δικαιούνται. Το λέω αυτό γιατί 12.000.000.000 ευρώ κάθε χρόνο δαπανά η χώρα για κοινωνικό κράτος, αλλά στον  δικαιούχο δεν φθάνει ούτε το 50% διότι, δυστυχώς, μέχρι τώρα μιλούσατε για εκσυγχρονισμό, αλλά το ν.3220 /90 του κ. Σιούφα δεν τον κάνατε πράξη, και ιδίως το άρθρο 16. Δεν έχετε φέρει ακόμα τον αριθμό μητρώου κοινωνικής ασφάλισης, ώστε κάθε Έλληνας να έχει έναν αριθμό που θα καλύπτει και το ΑΦΜ και την άδεια αυτοκινήτου και όλες τις συναλλαγές. Άλλως δεν μπορούμε να μιλάμε για κοινωνικό κράτος.
      Αυτό το λέω για να σας ρωτήσω πού και πότε φτιάξατε ολοκληρωμένο πληροφορικό σύστημα; Πέστε μου έναν οργανισμό. Στον ΟΑΕΔ, στην Εργατική Εστία; Πού; Πουθενά. Αυτόν το χρόνο θα έχει ολοκληρωθεί η μηχανοργάνωση στους οργανισμούς που εποπτεύονται από το Υπουργείο Απασχόλησης και Κοινωνικής Προστασίας. Να είστε σίγουροι ότι τουλάχιστον για τους αγρότες, μία κοινωνική ομάδα που η Νέα Δημοκρατία πάντα ήταν κοντά της, θα έρθουν καλύτερες ημέρες από αυτές που πέρασαν στα χρόνια του ΠΑΣΟΚ. 
      Κύριοι συνάδελφοι, όταν κάνετε επερώτηση να φροντίζετε τουλάχιστον να διαβάζετε και να πληροφορείστε τα δικά σας ατοπήματα και αμαρτήματα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Ξέρετε τι μου αρέσει σε εσάς, κύριε Υπουργέ; Το ότι είστε εντελώς υπερβατικός. Πάμε να κάνουμε ερώτηση για την Αγροτική Εστία. Εσείς απαντάτε για την Εργατική Εστία. Πάμε να κάνουμε συγκεκριμένες ερωτήσεις. Εσείς απαντάτε για την κάρτα της Εργατικής Εστίας, την οποία προσπαθείτε να εφαρμόσετε. 
      Σας καταλαβαίνω όμως! Και αν θέλετε, σέβομαι και το χιούμορ σας, γιατί δεν φαντάζομαι ότι το κάνετε επειδή δεν ξέρετε, αλλά προφανώς το κάνετε, γιατί δεν έχετε τίποτα να απαντήσετε στα συγκεκριμένα θέματα. Και είναι και αυτό ένα σημείο της πολιτικής, που κάνει η Νέα Δημοκρατία. Όλα καλά τα βλέπετε! Ακούγοντάς σας έχει κανείς την εντύπωση ότι ζούμε σε μια άλλη χώρα. Ε, το κατάλαβα μια μέρα που είπατε στην τηλεόραση –δεν σας κάνω προσωπική επίθεση, σας εκτιμώ και το ξέρετε- ότι βρήκατε μελομακάρονα με 5 ευρώ. Δεν ξέρω αν έχετε υπόψη σας πόσο είχαν τα μελομακάρονα σε όλα τα ζαχαροπλαστεία της ευρύτερης περιοχής των Αθηνών την ίδια περίοδο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτό τώρα έχει σχέση με την Αγροτική Εστία; 
      ΧΡΗΣΤΟΣ ΠΡΩΤΟΠΑΠΑΣ: Αυτό είπατε και σήμερα. Ήρθατε εδώ και μας είπατε ότι όλα είναι καλά. Ήρθατε και μας είπατε ότι καθημερινά γίνονται αλλαγές και μεταρρυθμίσεις. Ήρθατε και μας είπατε ότι καθημερινά γίνεται μια πολύ σπουδαία κοινωνική πολιτική από την πλευρά της Κυβέρνησής σας! 
      Επειδή δεν νομίζω ότι θέλετε να μας κοροϊδέψετε, θα έλεγα ότι αυτό που κάνετε είναι να φαντασιώνεστε. Ποιες αλλαγές και μεταρρυθμίσεις, κύριε Υπουργέ; Σε βάλτο βρισκόμαστε! Μάλιστα, αυτήν τη στιγμή η Ελλάδα έχει μπει σ΄ έναν ιδιαίτερα επικίνδυνο βάλτο, μετά τη διαδικασία της απογραφής, τα παιχνίδια και την πολιτική εμπάθεια του κ. Αλογοσκούφη. 
      Ποιες αλλαγές και μεταρρυθμίσεις βλέπετε εσείς; Τα παιχνιδάκια; Αυτά που έχουν εκθέσει διεθνώς τη χώρα; Τους άχρηστους νόμους που δεν πρόκειται να εφαρμοστούν; Τις ιστορίες των διακηρύξεων που ποτέ δεν μετουσιώνονται στην πράξη; Τις ανέξοδες υποσχέσεις και τους λαϊκισμούς που ποτέ δεν εφαρμόζετε; Αυτές είναι οι αλλαγές και οι μεταρρυθμίσεις; 
      Ποια είναι η κοινωνική σας πολιτική; Έχετε αντιληφθεί τι έχει γίνει αυτήν τη στιγμή στον κοινωνικό τομέα; Έχετε αντιληφθεί για παράδειγμα ότι σε σχέση με το τρίμηνο Σεπτεμβρίου-Νοεμβρίου του 2003, το 2004 είχαμε περίπου είκοσι χιλιάδες περισσότερες απολύσεις και είκοσι πέντε χιλιάδες λιγότερες προσλήψεις; Έχετε αντιληφθεί πού πάμε με αυτά τα δεδομένα; 
      Ακόμα μιλήσαμε για τον ΟΓΑ. Καλά, δεν σκεφτήκατε ότι από τη στιγμή που μιλάμε για ένα λογαριασμό του ΟΓΑ, θα σας βάλουμε και ένα απλό ερώτημα που αφορά το σύνολο του Οργανισμού; Τι γίνεται με τις υποσχέσεις σας, δηλαδή τις υποσχέσεις του κ. Καραμανλή, για την αύξηση της κατώτερης σύνταξης του ΟΓΑ; Είχατε πει ότι θα την πάτε στα 330 ευρώ. Μέχρι τώρα, έχουμε φτάσει πέρα από τα μέσα του Γενάρη και δεν έχετε μπει στον κόπο ούτε καν να εξαγγείλετε ούτε καν να μας πείτε, να ενημερώσετε τον ελληνικό λαό και τον Έλληνα αγρότη πόση θα είναι για φέτος η αύξηση της κατώτερης σύνταξης του ΟΓΑ. Καθυστερείτε, καθυστερείτε, καθυστερείτε! Και δεν καθυστερείτε γιατί το ξεχάσατε, αλλά γιατί οι λέξεις «κοινωνική πολιτική» και «πολιτική της Νέας Δημοκρατίας», όπως έχει αποδειχθεί, είναι παντελώς ασύμβατες. Ακολουθούν ένα ριζικά διιστάμενο δρόμο. Δεν έχει καμία σχέση το ένα με το άλλο. 
      Πότε; Συγκεκριμένα πότε θα εξαγγελθεί η απόφαση της Κυβέρνησης για την αύξηση της κατώτερης σύνταξης του ΟΓΑ; Πόσο συγκεκριμένα θα είναι; Και τρίτον, από πότε συγκεκριμένα θα καταβληθεί; Και τέταρτον, θα εφαρμόσετε τη δέσμευσή σας για τα 330 ευρώ, ναι ή όχι; Αν μου πείτε ναι, εγώ θα το καταγράψω, θα κρατήσουμε το σχετικό σημείο και θα επανέλθουμε μετά από ένα ή δύο χρόνια για να λαμβάνει και ο καθένας σ’ αυτήν εδώ την Αίθουσα την προσωπική του ευθύνη, γιατί ξέρετε όλοι πολύ καλά ότι και αυτές οι υποσχέσεις θα μείνουν κενό γράμμα. 
      Στο σημείο αυτό θα ήθελα να θυμίσω ότι το 1993 παραλάβαμε την κατώτερη σύνταξη του ΟΓΑ στις 14.000 δραχμές. Το 1996 ήταν 73,37 ευρώ. Το 2000 ήταν 126,7 ευρώ και το 2004 ήταν 201 ευρώ. Δεν είναι μεγάλη, αλλά μεταξύ 1996 και 2004 υπήρχε μία αύξηση 274%. Και από το 2000 μία αύξηση 158%. 
      Όταν μιλάτε για κοινωνική πολιτική, πρέπει να ξέρετε, να γνωρίζετε, να σκέφτεστε και να θυμάστε, γιατί αλλιώς πραγματικά φοβάμαι ότι οι λέξεις χάνουν τη σημασία τους και σ’ αυτήν εδώ την Αίθουσα αυτό θα είναι ιδιαίτερα τραυματικό. 
      Ας έρθουμε, κύριε Υπουργέ, σε ορισμένα άλλα ζητήματα. Φυσικά και θα πούμε για τους αγρότες. Αλίμονο αν δεν πούμε για τους αγρότες! Τους κοροϊδέψατε! Τους τάξατε μεγάλα λόγια, υποσχέσεις! Άλλος ανέβαινε στα τρακτέρ, άλλος έλεγε «όλα τα κιλά όλα τα λεφτά», άλλος έλεγε ότι θα πάει στις Βρυξέλλες στο  Συμβούλιο Υπουργών, ο σημερινός Πρωθυπουργός της χώρας, για να υπερασπίσει τα συμφέροντά τους! Και τι έμεινε, κύριε Υπουργέ, από όλα αυτά; Τίποτα! Η επίκληση δήθεν ότι ο κανονισμός δεν είναι καλός, που δεν είναι αυτό το πρόβλημα. Αλλά εάν ο κανονισμός δεν ήταν καλός, γιατί δεν το λέγατε πέρυσι; Γιατί πέρυσι λέγατε «όλα τα κιλά, όλα τα λεφτά»; Γιατί λέγατε πέρυσι ότι δίνονται εθνικές επιδοτήσεις; Τους πήρατε την ψήφο και τώρα το βρίσκετε μπροστά σας. Το κακό είναι ότι αυτή είναι η πολιτική σας! Σε αυτό πιστεύετε! Δος ημίν σήμερον και στάχτη και μπούρμπερη από εκεί και πέρα! 
      Αυτές οι λέξεις μετουσιώνουν το σύνολο του πολιτικού «πιστεύω»  της Νέας Δημοκρατίας. Και είναι δυστύχημα ότι αυτό σήμερα το πληρώνει όλος ο ελληνικός λαός. 
      Ας έρθουμε και σε ορισμένα άλλα θέματα. Μιλήσατε για την Εργατική Εστία και κάνω μια αναγκαία παρένθεση, αν και δεν ήταν αυτό το θέμα της συζήτησης. Καταλαβαίνω ότι επειδή είσθε υπεύθυνος για την Εργατική Εστία, σας πονάει και το αποδέχομαι αυτό και αν θέλετε σας ακολουθώ. Να σας ρωτήσω και κάτι: Θέλω να θυμηθείτε πόσοι βρεφονηπιακοί σταθμοί είχαν γίνει στην περίοδο, για παράδειγμα που ήταν η κ. Σπηλιοπούλου διοικητής στην Εργατική Εστία. Θα σας πω εγώ, δέκα. Πόσοι έχουν γίνει επί ένα χρόνο σήμερα; Θα σας πω πάλι εγώ, κανένας. Λέτε «προκηρύσσουμε». Θα προκηρύξετε. Μελέτες κάνετε ακόμη. Για να γίνει βρεφονηπιακός σταθμός και να λειτουργήσει θα φάτε την τετραετία. Θέλω να θυμίσω ότι έγιναν πολύ περισσότεροι όλα τα άλλα χρόνια. Τίποτα καινούργιο δεν έχει γίνει από τον Οργανισμό Εργατικής Εστίας, τίποτε ουσιαστικό. Σας χαρίζω και την Αμοργό. Τίποτε άλλο δεν έχει γίνει μέχρι τώρα. Αυτή είναι η πραγματικότητα, όμως. Και μην επικαλείσθε μόνιμα το προηγούμενο γιατί το προηγούμενο, είναι λαμπρό σε επίπεδο προγραμμάτων της Εργατικής Εστίας. Ακόμη, όταν κατηγορείτε τα συνδικάτα θα ήθελα να διαβάσετε καλά το νόμο της Εργατικής Εστίας και να δείτε ότι υποχρεωτικά το 25% των εσόδων, που δεν είναι δικά σας και δεν είναι δικά μου ούτε καν του κράτους είναι έσοδα αποκλειστικά από εργοδότες και εργαζόμενους, χωρίς μια δραχμή από τον κρατικό προϋπολογισμό. Υποχρεωτικά αυτό το ποσό πάει στα συνδικάτα. Το αρνείσθε; Μεθοδεύετε κάτι με τη σημερινή σας παρέμβαση; Εγώ θα ενημερώσω τη Γενική Συνομοσπονδία Εργατών Ελλάδος και θα περιμένω να δω την απάντησή σας σ’ αυτήν, αφού ανοίγετε και αυτό το θέμα.
      Όσον αφορά τη Σύρο, εγώ πραγματικά δεν θα άνοιγα στη θέση σας τέτοιο θέμα, κύριε Υπουργέ. Γιατί, να σας πω κάτι; Αυτή η απόφαση δεν είναι τωρινή. Ξέρετε πότε πάρθηκε αυτή η απόφαση; Πάρθηκε αυτή η απόφαση όταν παραλάβαμε το 1994 την κυβέρνηση από σας και στη Σύρο είχαμε συσσίτια. Και μια από τις αποφάσεις που πάρθηκαν ήταν να συμβάλουμε έστω και μέσα από τον Οργανισμό της Εργατικής Εστίας σε μια προσπάθεια να ξαναζήσει η πόλη και να παρουσιάσει ένα άλλο πρόσωπο και να βρει ο κόσμος φαΐ. Η ανεργία ήταν τότε στη Σύρο πάνω από 50%-60%. Και πραγματικά ντρέπομαι που αναφερθήκατε σε μια τέτοια απόφαση για εκείνη την περίοδο.
      Έρχομαι στα συγκεκριμένα ζητήματα που αφορούν την Αγροτική Εστία. Πρώτο θέμα με τα νησιά. Χαίρομαι γιατί δεσμευθήκατε ότι το 2005 δεν θα επαναληφθεί το αίσχος του 2004. Τα νησιά δεν είναι τόπος προορισμού γιατί δεν μιλάμε για την Εργατική Εστία. Είναι τόπος αποστολής απ’ όπου πρέπει να παίρνουν δελτία για να φύγουν να πάνε κάπου αλλού οι αγρότες, γιατί υπάρχουν και αγρότες, στα νησιά ξέρετε. Δεν ασχολούνται όλοι με τον τουρισμό. 
      ΒΥΡΩΝ ΠΟΛΥΔΩΡΑΣ: Και αντιστρόφως.
      ΧΡΗΣΤΟΣ ΠΡΩΤΟΠΑΠΑΣ: Και αντιστρόφως αν είναι ο άλλος οργανισμός, κύριε Πολύδωρα, ο οποίος το κάνει. 
      Εδώ, όμως, θέλω να σας ξεκαθαρίσω κάτι. Δεν προσέχετε καλά τι κάνετε σ’ αυτά τα νησιά. Και εγώ θεωρώ ότι δεν ξέφυγε από την υπηρεσία σας –δεν το χρεώνω προσωπικά σε σας- τυχαία. Είναι δείγμα της σημασίας που δίνετε σ’ αυτά τα νησιά. Όταν σας ρώτησα μαζί με τον κ. Ρήγα για το τι κάνουν οι οργανισμοί του Υπουργείου σας στη Μήλο, εσείς μου απαντήσατε για τη Μύρινα της Λήμνου. Αυτά, κύριε Υπουργέ, δείχνουν την κατάσταση που επικρατεί στο Υπουργείο σας αυτή τη στιγμή. Δείχνουν τη σοβαρότητα με την οποία αντιμετωπίζετε τα προβλήματα. Δείχνουν τη σοβαρότητα με την οποία και οι οργανισμοί σας αντιμετωπίζουν τα προβλήματα. 
      Και έρχομαι στο θέμα της συγκεκριμένης επερώτησης. Εφαρμόστηκε πιλοτικά το πρόγραμμα το 2003. Ξέρετε τι σημαίνει «πιλοτικά»; Ξέρετε. Να σας απαντήσω τι κάνετε; Εμείς δώσαμε τότε 7.000.000 ευρώ για πρώτη φορά για να εφαρμοστεί ένα πρόγραμμα, που μέχρι τότε δεν υπήρχε, για να εφαρμοστεί ένας νόμος για τον κοινωνικό τουρισμό των αγροτών που μέχρι τότε δεν υπήρχε. Και βγαίνετε να πείτε ότι κακώς το εφαρμόσαμε πιλοτικά; Υποχρέωσή σας ήταν να το επεκτείνετε. Αυτό έλεγε από την αρχή ο νόμος. Εξάλλου και αυτό το οποίο μας παρουσιάσατε σήμερα –και καλά κάνετε, θα δούμε πώς θα λειτουργήσει βέβαια- πιλοτικά το εφαρμόζετε. Είναι ενάμισι εκατομμύριο οι ασφαλισμένοι και ούτε σε χίλιους δεν το έχετε δώσει. Θα σας κατηγορήσω εγώ γιατί δώσατε σε χίλιους; Λέτε «το κάνω πιλοτικά». Κάντε το και αν λειτουργήσει κάντε το παραπάνω. Έτσι δεν έγινε το 2003; Εσείς, λοιπόν, όταν δίνετε χίλιες κάρτες στο ενάμισι εκατομμύριο είναι καλά. Όταν για πρώτη φορά σε ένα συγκεκριμένο ζήτημα η κυβέρνηση του ΠΑΣΟΚ το εφάρμοσε σε σειρά νομών για να εφαρμοστεί σε όλη την Ελλάδα το 2004 είναι άσχημα. Τα καλά και συμφέροντα; Επιτέλους, πρέπει να μιλάμε λίγο πιο σοβαρά σ’ αυτήν την Αίθουσα.
      Δεύτερον θέμα. Αναφέρατε ότι το κάνατε σαράντα πέντε χιλιάδες. Έχετε αντιληφθεί ποιο όνομα φέρει πάνω η απόφαση με την οποία προβλέπονται οι σαράντα πέντε χιλιάδες εκδρομείς της Αγροτικής Εστίας για το έτος 2004; Το όνομα που φέρνει είναι Ροβέρτος Σπυρόπουλος, ο αρμόδιος τότε Υφυπουργός, διότι ανήκει στο Υπουργείο Κοινωνικών Ασφαλίσεων η ευθύνη για το λογαριασμό Αγροτικής Εστίας, ανεξάρτητα αν, ως εργολάβος –δεν είναι η κατάλληλη λέξη- ως υπερεργολαβία, εν πάση περιπτώσει, κάποιας μορφής, το εφαρμόζει η Εργατική Εστία. Το σαράντα πέντε χιλιάδες είναι του ΠΑΣΟΚ. Φέρει την υπογραφή του Υπουργού του. Δεν μας κάνατε καμία χάρη ούτε καμία αλλαγή. Ξέρουμε πολύ καλά τι λέει η συγκεκριμένη εγκύκλιος. 
      Έρχομαι στα υπόλοιπα. Λέτε ότι τον Οκτώβρη και το Νοέμβρη καλό θα είναι να πάνε οι αγρότες τουρισμό. Καλά, δεν σας έχει πει κανείς ότι οι περισσότερες αγροτικές εργασίες γίνονται αυτούς τους μήνες; Δεν σκεφθήκατε ότι οι άνθρωποι δεν μπορούν να φύγουν εκείνους τους μήνες; Δεν σκεφθήκατε ότι δεν έχει καμία σχέση η ανάγκη ενός εργαζόμενου, που δουλεύει σ΄ ένα εργοστάσιο -που και αυτός, βέβαια, θέλει να φύγει το καλοκαίρι και λογικό είναι- με την ανάγκη ενός αγρότη, ο οποίος πρέπει εκείνους τους συγκεκριμένους μήνες να κάνει τη δουλειά του στα χωράφια του και δεν έχει τη δυνατότητα να φύγει και να λείψει μια εβδομάδα ή δέκα μέρες, για να πάει την εκδρομή, την οποία πλήρωσε και την οποία δικαιούται; Δεν το γνωρίζετε αυτό; Δεν γνωρίζετε για παράδειγμα ότι μέχρι σήμερα καθυστερεί –και μάλιστα πάρα πολύ- η απόφαση του ν. 3232 για την υποστήριξη των μητέρων για παροχή τροφείων για βρεφονηπιακούς σταθμούς και παροχή βοηθημάτων και βραβείων για τις πολύτεκνες μητέρες; Αυτή είναι η πολιτική σας για την αγρότισσα; Αυτή είναι η πολιτική σας για την πολύτεκνη μητέρα; Μέχρι στιγμής δεν έχει γίνει τίποτα για την εφαρμογή της σχετικής διάταξης του ν. 3232! Και όταν σας λέμε για τους βρεφονηπιακούς σταθμούς, εσείς κάνετε την υπέρβασή σας πάλι, φεύγετε από την Αγροτική Εστία και πάτε στην Εργατική Εστία! Να δούμε πότε θα κάνετε τους σταθμούς! Μακάρι να τους κάνετε γρήγορα. Εμείς τους κάναμε. 
      Θέλω, όμως, να σας θυμίσω και κάτι. Με τα προγράμματα του Ευρωπαϊκού Κοινωνικού Ταμείου τα τελευταία χρόνια ιδρύθηκαν χίλιες τετρακόσιες επτά μονάδες βοήθειας στο σπίτι, βρεφονηπιακών σταθμών και κέντρων δημιουργικής απασχόλησης παιδιών σε όλη την Ελλάδα, εκ των οποίων οι τετρακόσιες τριάντα εννέα αφορούν παιδικούς και βρεφικούς σταθμούς και έχουν γίνει με την αξιοποίηση των προγραμμάτων του Ευρωπαϊκού Κοινωνικού Ταμείου, με την πρωτοβουλία του ΠΑΣΟΚ και, αν θέλετε, και συγκεκριμένων ανθρώπων εδώ μέσα, για να δούμε τελικά ποιος κάνει πράξη αυτό που λέγεται «κοινωνική πολιτική» και ποιος κάνει διακηρύξεις, ποιος κάνει λόγια και μάλιστα λόγια που δεν έχουν καμία σχέση με το πραγματικό περιεχόμενο. Να απαντάμε εδώ στις επερωτήσεις συγκεκριμένα. Τι θα γίνει με το ν. 3232, που επεκτείνει τους σκοπούς του ΛΑΕΚ και σε αυτούς τους τομείς; Θα εφαρμοστεί; Ναι ή όχι; Η υπέρβαση δεν είναι η απάντηση. 
      Συγκεκριμένα τώρα. Στελέχωση ΟΓΑ. Όταν παραδώσαμε εμείς τη διακυβέρνηση, η αρμόδια υπηρεσία του ΟΓΑ είχε δύο άτομα. Κακώς είχε δύο άτομα, αλλά εν πάση περιπτώσει, ήταν τότε φρέσκια υπηρεσία. Σήμερα μετά από ένα χρόνο –γιατί δεν είστε μόνο εννέα μήνες, αλλά κοντεύετε τους έντεκα- η αρμόδια υπηρεσία του ΟΓΑ συνεχίζει να έχει δύο άτομα. Ε, καλά, ρε παιδιά, τι κάνετε έντεκα μήνες; Εάν δεν στελεχωθεί η αρμόδια υπηρεσία, δεν μπορούν να εφαρμοστούν όλα αυτά που λένε οι νόμοι. Κανείς δεν το σκέφθηκε; Κανέναν δεν απασχόλησε; Κανείς εκεί μέσα δεν συγκινήθηκε; Αυτή είναι η κοινωνική σας πολιτική;
      Χρειάστηκε να κάνουμε την επερώτηση, κύριε Υπουργέ, για να ασχοληθείτε με τα ζητήματα 6 και 7 της επερώτησης, δηλαδή συγκεκριμένα με την απαλλαγή των ασφαλιστικών εισφορών της αγρότισσας και με την αναγνώριση της στρατιωτικής θητείας ως συντάξιμης. Χρειάστηκε να κάνουμε την επερώτηση, για να κινηθούν αυτά τα ζητήματα. Αυτό πραγματικά με βάζει σε βαθύ προβληματισμό. Έλεγα χαριτολογώντας σε κάποιον τις προηγούμενες μέρες ότι έχουμε να επιλέξουμε: Μια Κυβέρνηση που πνίγεται, που βρίσκεται σε βάλτο, που αδυνατεί να δώσει λύσεις, που δείχνει να τα παρατάει πολλές φορές πάνω σε συγκεκριμένα πρακτικά προβλήματα, να την αφήσουμε να βουλιάξει. Είναι άλλωστε στο κάτω-κάτω δικό της θέμα. Όταν, όμως, αφορά τα κοινωνικά θέματα, έχουμε μια άλλη επιλογή. Με τις επερωτήσεις μας και τις παρεμβάσεις μας να δείχνουμε τι πρέπει να γίνει. Γιατί αυτή η Κυβέρνηση δεν έχει πολιτική! Καμία νέα πολιτική μέχρι σήμερα δεν εκπορεύτηκε από το Υπουργείο Απασχόλησης και Κοινωνικής Προστασίας! Ούτε σ΄ ένα θέμα! Καμία νέα πολιτική! Ούτε καν οι συγκεκριμένες δεσμεύσεις που προεκλογικά είχε αναλάβει η Νέα Δημοκρατία! 
      Εμείς, λοιπόν, επειδή αφορά ανέργους, εργαζόμενους και ανθρώπους του μόχθου, επιλέξαμε να απαιτούμε με τις ερωτήσεις, τις επερωτήσεις και τις παρεμβάσεις μας να εφαρμόσετε την πολιτική που είχε δρομολογήσει το ΠΑΣΟΚ και που δίνει απαντήσεις στα συγκεκριμένα προβλήματα των πολιτών. 
      Επειδή δεν είστε ικανοί να κάνετε δική σας πολιτική, τουλάχιστον δείξτε στοιχειωδώς αξιόπιστοι, έστω και απλώς τεχνοκρατικά, και εφαρμόστε τυφλά –γιατί δεν έχετε και τι άλλο να κάνετε- την πολιτική την οποία είχαμε χαράξει εμείς.
      Και σε αυτό το θέμα, εμείς θα επιμείνουμε, γιατί εμείς δεν θέλουμε να υπάρχουν άνεργοι, εμείς δεν θέλουμε να υπάρχουν άνθρωποι που υποφέρουν, εμείς δεν θέλουμε να υπάρχουν φτωχοί. Θέλουμε με συγκεκριμένες απαντήσεις και συγκεκριμένες πολιτικές η οργανωμένη πολιτεία να προσπαθεί να δώσει λύσεις.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Να αποδεχθώ την κατακλείδα φράση του κ. Πρωτόπαπα, ότι «εμείς δεν θέλουμε να υπάρχουν άνεργοι, δεν θέλουμε να υπάρχουν φτωχοί, δεν θέλουμε να υπάρχουν αναξιοπαθούντες» κλπ., αλλά όχι κατ’ αντιδιαστολήν προς τη Νέα Δημοκρατία.
      ΧΡΗΣΤΟΣ ΠΡΩΤΟΠΑΠΑΣ: Δεν είπα ότι θέλετε, είπα ότι οι πολιτικές σας…
      ΒΥΡΩΝ ΠΟΛΥΔΩΡΑΣ: Όχι, όχι, όχι, προσέξτε τι σας λέω. Κανένας μας σε αυτήν την Αίθουσα, σε όλους όσοι αναπτυσσόμεθα στο δημόσιο βίο, κανένα κόμμα, φαντάζομαι, και κανένας πολιτικός κατά μόνας δεν είναι για μένα νοητό να θέλει να υπάρχουν φτωχοί, αναξιοπαθούντες, άστεγοι, άποροι κλπ.
      Για το κεφάλαιο της πολιτικής, η δική σας πολιτική των έντεκα ετών –ή των είκοσι ετών με εξαίρεση τα τρία-τριάμισι χρόνια των κυβερνήσεων Μητσοτάκη- έκαμε, έφερε τα δύο εκατομμύρια των νεόπτωχων συμπολιτών μας.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Ξεχνάτε τι ήταν πριν είκοσι χρόνια, κύριε συνάδελφε;
      ΒΥΡΩΝ ΠΟΛΥΔΩΡΑΣ: Με συγχωρείτε, αυτό δεν αμφισβητείται.
      ΠΡΟΕΔΡΕΥΩΝ (Γεώργιος Σούρλας): Παρακαλώ, να μη γίνονται διακοπές, να συνεχίσουμε ήρεμα, να ακούσουμε τον κ. Πολύδωρα.
      ΒΥΡΩΝ ΠΟΛΥΔΩΡΑΣ: Αυτό δεν αμφισβητείται. Ούτε θα σταματήσω –καλή και η παρέμβαση, η ένσταση του κ. Καϊσερλή- τον ιστορικό κύκλο. Δηλαδή, μπορούμε να πάμε με αυτήν τη λογική και πριν από το 1980 και πριν από το 1970. Είναι άγονη και άχαρη μια τέτοια συζήτηση.
      Η πρόκληση-αιτίαση λέει: Δύο εκατομμύρια και πλέον νεόπτωχοι. Αυτό είναι στο συνολικό απολογισμό των έργων και ημερών του ΠΑΣΟΚ. Έχω υποχρέωση, χωρίς να πηγαίνω πίσω, να το φέρω στη μνήμη μας, αμυντικά, απαντώντας στον κ. Πρωτόπαπα, που μου λέει ότι δεν έχουμε πολιτικές.
      Ατύχησε, είναι αλήθεια, η επερώτηση, όσον αφορά την επικαιρότητα. Ελέχθη κατά πρόνοια διαλεκτική από όλους τους συναδέλφους –τους επερωτώντες, εννοώ- ότι κάπως ατυχήσαμε, διότι έρχεται ένα δευτερεύον θέμα ή ήσσονος σημασίας σχετικά με τον αγροτικό τουρισμό, σε σχέση με τα προβλήματα της αγροτιάς. Και τα προβλήματα της αγροτικής οικονομίας η Κυβέρνηση της Νέας Δημοκρατίας τα αντιμετωπίζει με συναίσθηση και πολιτική ευθύνης.
      Απαντώ στην κ. Χριστοφιλοπούλου, την πρώτη επερωτώσα, ότι ποτέ –και αυτό το λέω πάλι με μια πρόκληση- μη στηρίζετε εγκλήσεις και αιτιάσεις και επιχειρήματά σας πάνω σε ανύπαρκτα πράγματα. Φέρτε μου –σας προκαλώ, οποιονδήποτε συνάδελφο του ΠΑΣΟΚ- με τα αποδεικτικά μέσα, έγγραφα ή οπτικοακουστικά, τη δήλωση από πλευράς Νέας Δημοκρατίας «όλα τα κιλά, όλα τα λεφτά». Φέρτε τη. Είναι πρόκληση ευθεία, διότι ο αμυντικός ισχυρισμός μας, στο όνομα του καθήκοντος της αληθείας και της ειλικρίνειας, είναι ότι ποτέ η Νέα Δημοκρατία δεν είπε αυτό το σύνθημα.
      Άλλωστε –να σας πω και ένα χαριτολόγημα- δεν τα καταφέρνουμε και πολύ εμείς της Νέας Δημοκρατίας σε συνθήματα, έχετε εσείς τα πρωτεία σε αυτό, με διαφορά από μας.
      Ακόμη θέλω να σημειώσω, στις γενικές πολιτικές παρατηρήσεις που έχω υποχρέωση να παρέμβω, ότι η κ. Χριστοφιλοπούλου εσημείωσε φράσεις –έλαβε τον κόπο και μας το ανάφερε- από το πρόγραμμα της αγροτικής πολιτικής της Νέας Δημοκρατίας. Σας πληροφορώ ότι ισχύουν όλα.
      Και απαντώ στον κ. Πρωτόπαπα εν σχέσει προς την κατώτατη σύνταξη του ΟΓΑ και τους αριθμούς που μνημόνευσε και τη μεγάλη αύξηση από το 1994 μέχρι το 2004: Στον κύκλο της τετραετίας, όπως είναι η παρουσίαση των δεσμεύσεών μας, θα δείτε με ικανοποίηση, εφόσον το εύχεστε, ότι εμείς θα τηρήσουμε τις υποσχέσεις μας. Στο ενδιάμεσο σημειώνω ότι εμείς έχουμε καλώς διαγνώσει το αγροτικό πρόβλημα και καλώς συντάξει ένα πρόγραμμα, που και εσείς το επιδοκιμάζετε. 
      Θέλω να διαμαρτυρηθώ, αφού επαινέσω τον κ. Γιακουμάτο για την καλή υποστήριξη των επιχειρημάτων της Κυβέρνησης και την απόκρουση των αβασίμων δικών σας ισχυρισμών, προς τον κ. Πρωτόπαπα ότι τον χαρακτήρισε υπερβατικό και ότι τίποτε δεν μας είπε. Είναι σημαντικό το στοιχείο σε ευθεία απάντηση που έφερε …
      ΧΡΗΣΤΟΣ ΠΡΩΤΟΠΑΠΑΣ: Ότι προσπαθεί ο άνθρωπος …
      ΒΥΡΩΝ ΠΟΛΥΔΩΡΑΣ: Όχι, δεν θέλω την επιείκειά σας, θέλω την ομολογία της αστοχίας σας. 
      Διάβασα προσεκτικά την ατυχήσασα επερώτηση και για την επικαιρότητα και για την ουσία και είδα και την προφορική ανάπτυξη. Δύο ήταν τα στοιχεία: Το δεύτερο, οι βρεφονηπιακοί σταθμοί και οι αγρότισσες μητέρες και το πρώτο, η εξαίρεση των νησιωτικών περιοχών από το πρόγραμμα. Σ’ αυτά είπε ο κ. Γιακουμάτος με στοιχεία, τα οποία δεν αφήνουν περιθώριο στρεψοδικίας σε κανέναν: 2003  οκτώ νομοί, εξακόσιοι αγρότες. Ανταπαντάτε «πιλοτικά». Αλλά το «πιλοτικό» μπορούσε να ήταν για περισσότερους από οκτώ. Είναι πολύ ασήμαντο το πιλοτικό, δεν μπορείς να βγάλεις ούτε συμπεράσματα. Έρχεται η τίμια εφαρμογή και λέει: 2004, με υποχρέωση να εκτελέσεις έναν προϋπολογισμό πολύ δύσκολο μαζί με τους Ολυμπιακούς Αγώνες και την αγωνία για την προετοιμασία στην τελική ευθεία των ολυμπιακών εγκαταστάσεων, με την πίεση των γεγονότων του 2004 και έρχεται ένας αριθμός συγκλονιστικός. Σαράντα ένας νομοί από τους πενήντα πέντε και σαράντα πέντε χιλιάδες δικαιούχοι περιληφθέντες, ικανοποιηθέντες σ’ αυτό το πρόγραμμα του αγροτικού τουρισμού. Και εάν πάμε στα λεφτά, έχουμε εδώ την απάντηση: 1.900.000 ευρώ, εκ των οποίων να έχουμε ελλιπείς εγγραφές στις πιστώσεις και να επινοούν από την πλευρά του Υπουργείου τρόπους εγγραφής πιστώσεων για να ικανοποιήσουν το πρόγραμμα.
      Η σοφία του προγράμματος έχει δύο σκέλη. Το είπα, αλλά ο κ. Πρωτόπαπας δεν το κατενόησε καλά. Ο αγροτικός τουρισμός είναι ένας δρόμος διπλής κατευθύνσεως: Είναι ο δρόμος για να εξυπηρετήσουμε, όπως έχουμε κοινωνική υποχρέωση με τα κοινωνικά κριτήρια, τον αγρότη και την αγρότισσα ώστε να γνωρίσει την άλλη Ελλάδα, να αναπαυθεί και όλα αυτά τα οποία μπορούμε να πούμε από το κοινωνικό μας ευαγγέλιο, το ισχύον, και ταυτόχρονα να είναι τόποι υποδοχής των αγροτικών τουριστών ενδιαφέρουσες περιοχές, γιατί δημιουργείται, κυρίες και κύριοι συνάδελφοι, ένα οικονομικό σύστημα. Δεν είναι μόνο από το κοινωνικό ευαγγέλιο αυτή η πολιτική, είναι και οικονομικά, γιατί δημιουργεί δυνατότητες πλασματικής ζήτησης που τη χρειάζεται η Αμοργός, η Κίμωλος και όλα αυτά που ανέφερε ο κύριος Υφυπουργός, για να έχουμε και τους ενδιαφέροντες μήνες, δηλαδή Οκτώβριο, Νοέμβριο, Δεκέμβριο, ένα πρόσθετο, συμπληρωματικό εισόδημα με αυτόν το μηχανισμό του αγροτικού τουρισμού και της Αγροτικής Εστίας.
      Θέλω να σημειώσω -και παρακαλώ να προσέξετε την παρατήρησή μου- ότι με ευφυολογήματα δεν ασκείται η αντιπολίτευση.
      Όταν ο κ. Γιακουμάτος έκανε την ανάλυση του εκσυγχρονισμού και της οργάνωσης της κοινωνικής εστίας και ανεφέρετο και στην κάρτα του δικαιούχου, ασφαλώς και εγνώριζε ότι μιλάει για την Εργατική Εστία και όχι για την Αγροτική. Αλλά οι υποδομές -σας το εξηγούμε, σας το εξήγησε και ο κ. Γιακουμάτος- της Εργατικής Εστίας προικίζουν την Αγροτική Εστία κατά τρόπο καταλυτικό. Σε αυτή τη λογική έρχεται και η υπόθεση των βρεφονηπιακών σταθμών και των μητέρων, με αξιοσημείωτη παρατήρηση ότι δεν βρήκε ούτε ένα ευρώ εγγεγραμμένο ως πρόσθετη πίστωση για αυτό το πρόγραμμα. 
      Τέλος, η παρατήρησή μου, την οποία θέλω, σας παρακαλώ, να τη λάβετε σοβαρά υπόψη σας και να εκτιμήσουμε από κοινού το πρόβλημα, είναι ότι η πολιτική του Υπουργείου Κοινωνικών Υπηρεσιών είναι συνολικά αφιερωμένη υπέρ του εργαζόμενου, δηλαδή του δικαιούχου αυτής της πρόνοιας και αυτής της συνολικής πολιτικής.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Δεν διακόπτεται σε ενδιάμεσους σταθμούς -και εδώ κάνει μεγάλη επιχείρηση ευρυθμίας το Υπουργείο- οι οποίοι είχαν το χρώμα και το χαρακτήρα της συναλλαγής. Δεν σας ήλεγξε κανείς για τη Σύρα, επειδή στρέψαμε το βλέμμα μας για κοινωνική πολιτική στη Σύρα, που εμαστίζετο από ανεργία. 
      Δανείζομαι τη λέξη του κ. Γιακουμάτου να σας πω: «Για τα παλάτσα σας ελέγξαμε». Αυτή ήταν η λέξη του. Ότι χάσατε δηλαδή το μέτρο, εκάνατε μεγαλοπρεπή οικοδομήματα, γραφεία, εγκαταστάσεις, ενώ θα έπρεπε το μεγάλο κανάλι των παροχετεύσεων, των παροχών να κατέληγε στους εργαζόμενους. 
      (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)  
      ΠΡΟΕΔΡΕΥΩΝ (Γεώργιος Σούρλας): Κύριε Πολύδωρα…
      ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε. 
      Με την ίδια λογική ακολουθία εσημείωσε μια λεπτομέρεια, π.χ. για τα τοπικά ΚΤΕΛ που θα παραλαμβάνουν από το λιμάνι τους δικαιούχους του αγροτικού τουρισμού και όχι συστήματα ΚΤΕΛ, τα οποία οργανώνονται και αναλαμβάνουν τις εργολαβίες από την Αθήνα. 
      Είναι πολιτικές. Είναι πολιτικές ευρυθμίας και κάθαρσης…
      ΠΡΟΕΔΡΕΥΩΝ (Γεώργιος Σούρλας): Τελειώστε, κύριε Πολύδωρα.
      ΒΥΡΩΝ ΠΟΛΥΔΩΡΑΣ: …τις οποίες κάνει το Υπουργείο Κοινωνικών Υπηρεσιών κατ’ αντιδιαστολή προς παράξενες, παράδοξες αμέλειες της δικής σας πολιτικής. Έτσι έχουν τα πράγματα. Χαιρετίζουμε την επερώτηση, γιατί έδωσε την ευκαιρία στον κ. Γιακουμάτο και σε εμάς να σας δώσουμε απαντήσεις…
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να κάνετε και δουλειά! 
      ΒΥΡΩΝ ΠΟΛΥΔΩΡΑΣ: …οι οποίες είναι πειστικές για τον ελληνικό λαό που μας παρακολουθεί και ελπίζω να είναι και βάση αυτοκριτικής και για εσάς τους ίδιους. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρά την υπέρβαση του χρόνου, σας ευχαριστεί και το Προεδρείο. 
      Το λόγο έχει ο κ. Αθανάσιος Λεβέντης, ως Κοινοβουλευτικός Εκπρόσωπος του Συνασπισμού. 
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, το timing της επερώτησης είναι ατυχές -βέβαια δεν φταίνε οι επερωτώντες- γιατί αυτή τη στιγμή ο αγροτικός κόσμος βρίσκεται σε αναστάτωση, τα τρακτέρ είναι ξανά στους δρόμους… 
      ΧΡΗΣΤΟΣ ΠΡΩΤΟΠΑΠΑΣ: (Δεν ακούστηκε)
      ΑΘΑΝΑΣΙΟΣ ΛΕΒΕΝΤΗΣ: Ασφαλώς και δεν φταίνε οι επερωτώντες. Το είπα, κύριε Πρωτόπαπα. 
      ΔΗΜΗΤΡΙΟΣ ΚΟΥΣΕΛΑΣ: Τώρα την έβαλαν! 
      ΑΘΑΝΑΣΙΟΣ ΛΕΒΕΝΤΗΣ: Σας καταλαβαίνω, γιατί εμείς είμαστε σε πιο δύσκολη μοίρα πολλές φορές, το ξέρετε. 
      Οι αγρότες αισθάνονται παρίες της οικονομικής, κοινωνικής ζωής, όχι μόνο γιατί το εισόδημά τους, αν και επιδοτούμενο κατά 45%, είναι το χαμηλότερο της χώρας -αντιπροσωπεύει κατά μέσο όρο το 50% του μέσου όρου του εισοδήματος του ελληνικού λαού- αλλά και γιατί οι συνθήκες διαβίωσης στην ύπαιθρο τους έχουν οδηγήσει στο περιθώριο. 
      Η αγροτική τάξη είναι η μόνη τάξη εργαζομένων που, όταν αναφερόμαστε στο εισόδημα, εννοούμε εισόδημα οικογενειακό, αφού εργάζεται όλη η οικογένεια και μάλιστα από το πρωί μέχρι το βράδυ. Πώς, λοιπόν, να μην διαμαρτυρηθεί ο αγρότης σε αυτήν την περίπτωση; Πώς να μην διαμαρτυρηθεί ο βαμβακοπαραγωγός, όταν βλέπει ότι η παραγωγή του -που πήγε καλά- τον οδηγεί στη μείωση του εισοδήματός του; 
      Αυτό είναι ανήκουστο. Επειδή πήγε καλά η παραγωγή, να ελαττώνεται το εισόδημα, εξαιτίας του καταστροφικού για την ελληνική βαμβακοκαλλιέργεια κανονισμού αγοράς του 2001 και της αδυναμίας των ελεγκτικών μηχανισμών του κράτους να εντοπίσουν τις παρανομίες.
      Οφείλει η Κυβέρνηση, αφού δώσει λύση στο πρόβλημα της βαμβακοπαραγωγής, με την αποδοχή της ποσότητας, που νόμιμα παρήχθη να προχωρήσει άμεσα στην αντιμετώπιση όλων των προβλημάτων του αγροτικού χώρου. 
      Είναι προφανές ότι τα αναφερόμενα στην επερώτηση προβλήματα καθυστέρησης υλοποίησης προγραμμάτων κοινωνικού τουρισμού είναι αληθή και οφείλονται τόσο στη λειτουργία του ΟΓΑ, ο οποίος συνεχίζει να έχει σοβαρά λειτουργικά και γραφειοκρατικά προβλήματα όσο και στο ότι ο Λογαριασμός Αγροτικής Εστίας είναι κάτι νέο για τον ΟΓΑ.
      Θα πρέπει επίσης να γίνει σαφές ότι για εμάς δεν μπορεί το κριτήριο για τη συμμετοχή ή όχι σε προγράμματα κοινωνικού τουρισμού να είναι η ημερομηνία άφιξης των αιτήσεων στον ΟΓΑ. Θα πρέπει να υπάρξει αξιολόγηση στη βάση κοινωνικών κριτηρίων αντίστοιχων με αυτά που τίθενται από τον Οργανισμό Εργατικής Εστίας.
      Τόσο η προηγούμενη κυβέρνηση όσο και η σημερινή δεν καταγράφουν στον κοινωνικό προϋπολογισμό τα οικονομικά στοιχεία του Λογαριασμού Αγροτικής Εστίας και για την Εργατική Εστία δεν παρουσιάζουν ξεχωριστά την κρατική συμμετοχή, αλλά το σύνολο των εισφορών εργαζομένων, εργοδοτών και κράτους. Αυτό το κάνουν για να κυκλοφορούν όσο το δυνατόν λιγότερα στοιχεία, που δείχνουν ότι αυτές οι κοινωνικές πολιτικές χρηματοδοτούνται από τους ίδιους τους ενδιαφερόμενους με μικρή έως ανύπαρκτη κρατική συμμετοχή.
      Επιπρόσθετα για το Λογαριασμό Αγροτικής Εστίας ο Συνασπισμός κατά την ίδρυσή του είχε ζητήσει να υπάρξει μια ουσιαστική εφάπαξ κρατική επιχορήγηση για να μπορέσει να ξεκινήσει σωστά τη λειτουργία, πράγμα, όμως, που δεν έγινε δεκτό και τα αποτελέσματα τα βλέπουμε.
      Επίσης τα προβλήματα εκτός από την ίδια την ύπαρξη των αγροτών ως αυτοτελούς κοινωνικής τάξης είναι και άλλα, πολλαπλά. Η βασική σύνταξη του ΟΓΑ διαχρονικά ήταν –και συνεχίζει να είναι- ένα προνοιακό στην ουσία επίδομα.
      Σύμφωνα με τα επίσημα στοιχεία του ΟΓΑ στο τέλος του 2003 είχαμε πεντακόσιες τριάντα μία χιλιάδες συνταξιούχους αγρότες, που αντιστοιχούν σε ποσοστό 62,5% του συνόλου των συνταξιούχων αγροτών και έπαιρναν σύνταξη 206 ευρώ το μήνα. Αυτός ήταν ο μέσος όρος. Σε αυτούς εάν προσθέσουμε και τις κατηγορίες εκείνες των συνταξιούχων που παίρνουν συντάξεις μέχρι 356 ευρώ το μήνα και με δεδομένο ότι το ατομικό όριο φτώχειας είναι 4.800 ευρώ ετησίως –δηλαδή, μηνιαίως 342 ευρώ- φαίνεται ότι πάνω από οκτακόσιες χιλιάδες, δηλαδή ποσοστό περίπου 95% των συνταξιούχων του ΟΓΑ, παίρνουν συντάξεις κάτω από το ατομικό όριο της φτώχειας.
      Η επερώτηση έρχεται να θέσει υπαρκτά προβλήματα, όταν όμως η συζήτησή της γίνεται, ενώ οι αγρότες είναι σε κινητοποίηση και τα τρακτέρ στους δρόμους, φαίνεται ότι πρέπει να υπολογίσουμε και να αναφέρουμε και τα άλλα πολλαπλά αγροτικά προβλήματα, τα οποία απασχολούν τους αγρότες.
      Παρά ταύτα εμείς συμφωνούμε με τα ερωτήματα που τίθενται, αν και δεν είναι τα μοναδικά που απασχολούν τους αγρότες. Ασφαλώς οι αγρότες δικαιούνται να απολαμβάνουν τον κοινωνικό τουρισμό, όπως και όλοι οι άλλοι εργαζόμενοι. 
      Το ερώτημα, όμως, που αυτόματα αναδύεται είναι γιατί το ΠΑΣΟΚ δεν δραστηριοποιήθηκε τόσο έντονα γι’ αυτό το αυτονόητο δικαίωμα των αγροτών και τόσα χρόνια ολιγωρούσε στη θεσμοθέτηση και στην προώθησή του. Προφανώς όλοι οι αγρότες χωρίς εξαιρέσεις πρέπει να έχουν δικαίωμα συμμετοχής και βέβαια πρέπει να επιλέγουν αυτοί το χρόνο που θα πάρουν αυτή την άδεια του κοινωνικού τουρισμού, ανάλογα με τις γεωργικές τους εργασίες και όχι το φθινόπωρο, όπως πάει να γίνει τώρα, που είναι φτηνά τα ξενοδοχεία. Όμως τότε οι περισσότερες αγροτικές εργασίες είναι σε έξαρση και τους είναι αδύνατο να φύγουν από τις εργασίες τους. Αυτός είναι ένας άλλος άμεσος τρόπος για να αποκλείσουμε το μεγαλύτερο μέρος των αγροτών από τον κοινωνικό τουρισμό.
      Προφανώς πρέπει να ενεργοποιηθεί η εγκύκλιος παροχής τροφείων για βρεφονηπιακούς σταθμούς στην αγροτική οικογένεια και βέβαια να απαλλαγεί από την καταβολή ασφαλιστικών εισφορών η αγρότισσα μητέρα και να ενεργοποιηθεί η εγκύκλιος συνυπολογισμού των ετών της στρατιωτικής θητείας των αγροτών ως συντάξιμων.
      Τέλος, δεν μπορεί να υπάρχουν εξαιρέσεις ολόκληρων νομών και περιφερειών όπως η Αττική και όλη η νησιωτική χώρα από τον κοινωνικό τουρισμό των αγροτών, γιατί είναι εκατοντάδες χιλιάδες και στην Αττική και στα νησιά οι αγρότες που έχουν κατά κύριο ή αποκλειστικό εισόδημα αυτό που προέρχεται από τις αγροτικές τους εργασίες. Αυτοί, αν και αγρότες, θεωρούνται μειωμένων δικαιωμάτων.
      Ειδικότερα για την Αττική, που είναι και ο νομός στον οποίο έχω την τιμή να εκλέγομαι, υπάρχουν εξαιρέσεις και στις επιδοτήσεις για τα προϊόντα τους. Δεν παίρνει την ίδια επιδότηση ο αγρότης του Κριεκουκίου με τον αγρότη, παραδείγματος χάρη, του Καπαρελίου που είναι σε μία απόσταση πέντε χιλιομέτρων και ούτε οι των Πλαταιών που απέχουν δύο χιλιόμετρα, γιατί ανήκουν σε διαφορετικό νομό. Αυτό είναι απαράδεκτο, όπως και το ότι δεν παίρνουν και τις ίδιες επιχορηγήσεις για τα μηχανήματά τους, τις εγκαταστάσεις τους και τον εξοπλισμό τους. Είναι σε πολύ μειωμένο ποσοστό αυτές οι επιχορηγήσεις για τους αγρότες της Αττικής και αυτό είναι απαράδεκτο.
      Μάλιστα έτσι οι αγρότες -όσοι απέμειναν- υποχρεώνονται να εγκαταλείπουν και να δίνουν αυτήν τη γη, που είναι πολύτιμη για τα προϊόντα που παράγει και για την εργασία που δίνει σε τόσες χιλιάδες ανθρώπους, αλλά είναι και επί πλέον πολύτιμη σαν πνεύμονας πρασίνου, για την Αττική ειδικότερα. Είναι ένας πνεύμονας πρασίνου η αγροτική γη που τόσο τον χρειαζόμαστε και που, δυστυχώς, με όλα αυτά τα μέτρα που παίρνουμε κατά των αγροτών, ειδικότερα της Αττικής, τους υποχρεώνουμε να την εγκαταλείψουν.
      Αυτό δεν συμβαίνει μόνο στο Κριεκούκι, συμβαίνει και στα Μεσόγεια και στα Μέγαρα και στο Μαραθώνα. Επομένως νομίζω ότι από αυτήν την άποψη δεν πρέπει να υπάρξουν εξαιρέσεις στις επιδοτήσεις και τις επιχορηγήσεις των αγροτών της Αττικής και των νησιών ούτε στον κοινωνικό τουρισμό.
      Θέλω να ελπίζω ότι αυτό που είπε ο κύριος Υπουργός ότι δε θα υπάρξουν εξαιρέσεις και όλοι οι αγρότες θα περιληφθούν στον κοινωνικό τουρισμό, θα υλοποιηθεί. 
      Επίσης, κάνω έκκληση ώστε οι αγρότες της Αττικής να μην εξαιρούνται, ούτε από τις επιδοτήσεις, ούτε από τις επιχορηγήσεις που δίνονται στους άλλους αγρότες, γιατί υποχρεώνονται να εγκαταλείψουν τις αγροτικές ασχολίες και την αγροτική γη και αυτό είναι εις βάρος όλων μας γιατί, εκτός όλων των άλλων που είπα προηγουμένως, επαναλαμβάνω ότι είναι και πολύτιμος πνεύμονας πρασίνου που όλοι τόσο τον χρειαζόμαστε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Χριστοφιλοπούλου έχει το λόγο για να δευτερολογήσει.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, δεν ξέρω γιατί ο κοινοβουλευτικός εκπρόσωπος της Νέας Δημοκρατίας κ. Πολύδωρας έσπευσε να πει για την αποτυχία της επερώτησης. 
      Θα θυμίσω πάλι αυτό που είπα και στην αρχή. Εμείς ως Αντιπολίτευση δε θα σας ακολουθήσουμε στη δική σας πολιτική τότε που ήσασταν αντιπολίτευση που καταστροφολογούσατε και λαϊκίζατε. Εμείς όμως θα σας κρίνουμε καθημερινά και για τα όσα κάνατε ή δεν κάνατε, για τα όσα έχετε υποσχεθεί και δεν κάνετε, αλλά και για τα δικά μας έργα και για τη συνέχειά τους.
      Ακριβώς γι’ αυτόν το λόγο έχει επιτύχει ήδη η επερώτηση. Διότι ακούσαμε από τα χείλη του κυρίου Υπουργού ότι του χρόνου το πρόγραμμα κοινωνικής πολιτικής των αγροτών θα εφαρμοσθεί σε όλους τους νομούς. Ακριβώς αυτό θέλουμε και εμείς, κύριε Υπουργέ και τέτοιου είδους αντιπολίτευση θέλουμε να ασκούμε. Δεν θα καταστροφολογούμε εμείς.
      Χαιρόμαστε, λοιπόν, που με την ευκαιρία της επερώτησης ήρθατε εδώ και δεσμευθήκατε στη Βουλή των Ελλήνων ότι θα το εφαρμόσετε σε όλους τους νομούς.
      Κατά τα άλλα, μας απαντήσατε -βεβαίως κατά τη συνήθειά σας- μηδενίζοντας τα πάντα και ξεχνώντας το γεγονός ότι αν υπάρχει σήμερα Αγροτική Εστία, αν υπάρχει ο ΟΓΑ -που ο ΟΓΑ είναι θεσμός κύριας ασφάλισης των αγροτών- αυτό είναι έργο των κυβερνήσεων του ΠΑΣΟΚ. Αυτό το έργο της Αγροτικής Εστίας πάλι σας λέω, το είπατε «φρουτιέρα» και ο κ. Παυλόπουλος το είπε και «νόμο φερετζέ», με τον οποίο άλλα θέλουμε να κρύψουμε. Τέτοια ήταν η αντιπολίτευσή σας.
      Σήμερα, λοιπόν, ξεχνάτε ότι δώσαμε την προκαταβολή των 8.000.000  ευρώ και ότι αρχίσαμε, ναι, με οκτώ πιλοτικούς νομούς της χώρας. Και εσείς αντίστοιχα -σας το είπε ο κ. Πρωτόπαπας- αρχίσατε με χίλιες κάρτες στην Αγροτική Εστία. Μπράβο! 
      Του χρόνου, λοιπόν, θα σας παρακολουθούμε για να δούμε πώς θα πάτε μ’ αυτό το πρόγραμμα της «έξυπνης κάρτας», που ίσως είναι και η μόνη πολιτική σας στον κοινωνικό τομέα που έχετε να πείτε, εκτός βεβαίως από την απόφαση-σταθμό του ΛΑΦΚΑ, που είπε ο κ. Παναγιωτόπουλος.
      Έρχομαι, λοιπόν, να θυμίσω και πάλι ότι οι σαράντα πέντε χιλιάδες φέρουν την υπογραφή του Ροβέρτου Σπυρόπουλου, του δικού μας Υφυπουργού. Μην οικειοποιείστε τις πολιτικές μας, λοιπόν. Συνεχίστε τις, αβγατέψτε τις. Και εμείς θα συνεχίσουμε με επερωτήσεις, με ερωτήσεις, ώστε δημιουργικά  να σας κρίνουμε και να σας στηλιτεύουμε εκεί όπου πρέπει να σας στηλιτεύσουμε. Μιλήσατε αρκετά γενικά και μεγαλόστομα και μας είπατε μάλιστα πάλι για τις κοινωνικές πολιτικές, για τη στήριξη των ανέργων. Αρχίσατε την ομιλία σας με γενικολογίες, όταν –σας θυμίζω- δεν έχουμε δει ένα -μα, ένα- σοβαρό μέτρο κοινωνικής πολιτικής μέχρι τώρα από την Κυβέρνησή σας και από το Υπουργείο σας.
      Θέλω επίσης να επισημάνω σε ό,τι αφορά τους βρεφονηπιακούς σταθμούς, για τους οποίους πολλά μας είπατε, ότι πρώτον –γιατί μας μιλήσατε βεβαίως για άλλο πράγμα, πετάξατε την μπάλα στην εξέδρα, σας τα είπε ο Κοινοβουλευτικός μας Εκπρόσωπος- οι βρεφονηπιακοί σταθμοί γίνονται μέσω της Εργατικής Εστίας. Ενώ εμείς δεν κάναμε;
      Πού είναι, λοιπόν, αυτοί οι βρεφονηπιακοί σταθμοί και αυτοί που εμείς κάναμε; Ακόμα δεν έχετε κάνει ούτε έναν, θα δούμε πόσους θα κάνετε. Μακάρι. Εμείς θα σας χειροκροτήσουμε, εάν κάνετε περισσότερους. Πού βρίσκονται αυτοί οι σταθμοί; Βρίσκονται στα χωριά; Βρίσκονται οι βρεφονηπιακοί σταθμοί εκεί που ζουν οι αγρότες, άρα μπορούν να εξυπηρετήσουν; Όχι τόσο καλά όσο οι βρεφονηπιακοί σταθμοί που έκανε η κυβέρνηση του ΠΑΣΟΚ μέσω της χρηματοδότησης του Γ΄ Κοινοτικού Πλαισίου Στήριξης, που είναι και ευρωπαϊκοί πόροι και εθνική συγχρηματοδότηση.
      Και εδώ έχετε λάθος, κύριε Υπουργέ, σε όσα μας εγκαλείτε, διότι ήταν δική μας πολιτική και το πρόγραμμα «Βοήθεια στο Σπίτι» και οι βρεφονηπιακοί σταθμοί και τα Κέντρα Δημιουργικής Απασχόλησης Παιδιών. Και ήταν δική μας πολιτική αυτή να υλοποιηθεί από τους δήμους. Και η συνεννόηση τότε με την Ευρωπαϊκή Ένωση που συγχρηματοδοτεί, ήταν ότι το έτος 2004, έτος επαναξιολόγησης του Κοινοτικού Πλαισίου Στήριξης, για όλες τις χώρες-μέλη της Ευρωπαϊκής Ένωσης θα γινόταν η επαναδιαπραγμάτευση και θα βλέπαμε την περίοδο του λεγόμενου –χρησιμοποιώ έναν αγγλικό όρο- phasing out, το πώς το πρόγραμμα αυτό θα μετατραπεί σταδιακά με εθνικούς πόρους και θα αγκαλιαστεί από το ελληνικό κράτος εξ ολοκλήρου.
      Άρα, λοιπόν, εμείς σχεδιάσαμε την πολιτική, την υλοποιήσαμε και αυτή τη στιγμή υπάρχουν πάνω από χίλιες δομές για τους ηλικιωμένους και τα παιδιά σε όλη τη χώρα και εσείς καλείστε να τη συνεχίσετε βεβαίως και όχι να εγκαλείτε και από πάνω το ΠΑΣΟΚ. Κάντε μία πολιτική δική σας.
      Βεβαίως, όσον αφορά τα τροφεία των μητέρων -που δεν μας απαντήσατε εάν θα τα δώσετε στις αγρότισσες μητέρες για τους βρεφονηπιακούς σταθμούς- ο ν. 3232 προβλέπει πολύ απλά ότι η αγρότισσα που θα πάρει τα χρήματα, μπορεί να εξυπηρετηθεί από οποιονδήποτε βρεφονηπιακό σταθμό που υπάρχει στην περιοχή της, ακόμα και από ιδιωτικό παιδικό σταθμό, εάν υπάρχει.
      Άρα, λοιπόν, η ταμπακέρα είναι αν θα το υλοποιήσετε και πότε.
      Χαίρομαι γιατί σήμερα άκουσα ότι έχετε την πρόθεση και ότι μάλιστα ετοιμάζετε και υπουργικές αποφάσεις. Είναι άλλη μία απόδειξη, κύριε Υπουργέ, ότι η σημερινή επερώτηση σας έκανε να δουλέψετε. Ένα πρωί μάλιστα άκουσα η ίδια με τα αυτιά μου από το κρατικό ραδιόφωνο να εξαγγέλλεται ότι προετοιμάζεται η εγκύκλιος για τη στρατιωτική θητεία. Ήταν αρχές του Δεκέμβρη και 25 του Νοέμβρη είχε κατατεθεί αυτή η επερώτηση.
      Ε, λοιπόν, εμείς θα κάνουμε επερωτήσεις ακόμα και αν αυτές σας διευκολύνουν να κάνετε έργο, γιατί δεν μας ενδιαφέρει  καταστροφολογικά να σας αντιπολιτευτούμε. Μας ενδιαφέρει να σας πιέσουμε, αφού δεν έχετε δική σας πολιτική, τουλάχιστον να υλοποιήσετε όσο καλύτερα μπορείτε τη δική μας πολιτική. 
      Τέλος, θα ήθελα να μιλήσω για δύο λεπτά για το ν. 3227. Αυτός είναι ένας πολύπαθος νόμος. Λυπάμαι που αναφερθήκατε σ’ αυτόν, γιατί πραγματικά δεν σας τιμά η μέχρι τώρα πορεία της εφαρμογής του, πέρα από τις παλινωδίες, καθώς τον είχατε ξαναψηφίσει και σας τα είπα και τον ξαναφέρατε στις προγραμματικές εξαγγελίες της Κυβέρνησης.
      Όσον αφορά στο ν. 3227, όντως μετά από μήνες και μετά από δικές μας πιέσεις υλοποιήσατε το άρθρο 1, που αφορά τη μετατροπή του επιδόματος ανεργίας σε επίδομα εργασίας και μετά, θυμάμαι, από ραδιοφωνικές πιέσεις του εισηγητή του ΚΤΕ, του κ. Πρωτόπαπα, είπατε, κύριε Γιακουμάτο, ότι θα υλοποιήσετε την επιδότηση των ασφαλιστικών εισφορών για τους νέους ανέργους, για τις μητέρες τις άνεργες και τους μακροχρόνια ανέργους.
      Ακόμα δεν έχουμε δει τίποτα. Χαιρόμαστε, όμως, που οι δικές μας πιέσεις σας φέρνουν προ των ευθυνών σας.
      Σήμερα λοιπόν θα ήθελα, όταν θα πάρετε το λόγο, να σας ακούσω, κύριε Υπουργέ, να δεσμεύεστε και για την καταβολή των ασφαλιστικών εισφορών για την αγρότισσα μητέρα, γιατί σας λέω ξανά ότι μέχρι σήμερα δεν έχουμε δει καμία συγκεκριμένη πολιτική ούτε από το δικό σας Υπουργείο ούτε από το Υπουργείο Αγροτικής Ανάπτυξης και Τροφίμων. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω με μία κουβέντα, κύριε Πρόεδρε. Άκουσα με προσοχή τον Κοινοβουλευτικό Εκπρόσωπο κ. Πολύδωρα και χαίρομαι πάρα πολύ που μου επεσήμανε ότι τα όσα σημεία του προεκλογικού σας προγράμματος ανέφερα, περί κοινωνικής συνοχής στον αγροτικό χώρο κλπ., θα υλοποιηθούν στο ακέραιο. 
      Εδώ είμαστε. Περιμένουμε. Ξαναλέω ότι δεσμευτήκατε. Η πολιτική σας μέχρι τώρα έδειξε ότι άλλες ήταν οι τιμές πέρσι με τους ίδιους κανονισμούς και άλλες φέτος. Η πολιτική σας, λοιπόν, στον αγροτικό χώρο και έχετε πει πολλά, τα οποία δεν ανέφερα, για την υποστήριξη των νέων αγροτών, για νέα προϊόντα κλπ. -είπατε ότι θα υλοποιηθεί. Περιμένουμε όλη η Κοινοβουλευτική Ομάδα του ΠΑΣΟΚ, -και θα είμαστε από κοντά να παρακολουθήσουμε- μήπως αυτό για το οποίο πάλι σήμερα δεσμευτήκατε, αρχίσει και υλοποιείται τουλάχιστον σ’ ένα χρόνο, μήπως από την πολιτική του «θα δούμε», πάτε στην πολιτική του να κυβερνήσετε αυτήν τη χώρα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, σας άκουσα παθιασμένο, όπως πάντα, να εκθέτετε τις πρωτοβουλίες που έχετε πάρει στον τομέα της κοινωνικής πολιτικής για τους αγρότες. Μου δώσατε την εντύπωση ότι κινδυνεύετε να πιστέψετε τελικά αυτά που λέτε. Το κακό για σας είναι ότι δεν τα πιστεύουν οι αγρότες και οι άλλες κοινωνικές ομάδες, οι οποίες περιμένουν, με υπομονή θα έλεγα, να δουν επιτέλους κάποια συγκεκριμένα μέτρα απ’ αυτά τα οποία προεκλογικά υποσχεθήκατε.
      Επίσης μου δημιουργείται πλέον η βεβαιότητα ότι σε κάθε επερώτηση, μιας και σας έχω παρακολουθήσει αρκετές φορές να απαντάτε στο Κοινοβούλιο, έχετε ένα συγκεκριμένο κείμενο και αναφέρεστε πάντα, ανεξάρτητα από την επερώτηση, στο ίδιο κείμενο. 
      Δεν απαντήσατε επί της ουσίας. Μιλήσατε για τον κοινωνικό τουρισμό και δεν απαντήσατε για το δικαίωμα των αγροτών στο πρόγραμμα κοινωνικού τουρισμού. Μιλήσατε για τα νησιά, για το νησιώτικο χώρο, ως να ήταν τα νησιά αποδέκτες κοινωνικού τουρισμού και όχι για το δικαίωμα των κατοίκων των νησιών να συμμετέχουν στο πρόγραμμα του αγροτικού τουρισμού.
      Βέβαια στο τέλος μας ανακοινώσατε ότι και οι νησιώτες αγρότες το 2005 θα απολαύσουν το πρόγραμμα κοινωνικού τουρισμού. Είναι μια δέσμευση, την οποία φαντάζομαι να την έχετε δώσει έχοντας μελετήσει τις δυσκολίες του εγχειρήματος και έχοντας εξασφαλίσει τις προϋποθέσεις. Εμείς περιμένουμε και ελπίζουμε ότι θα είστε συνεπείς με τη δέσμευσή σας.
      Τα νησιά έχουν αγρότες. Θα αναφερθώ μόνο στο δικό μας νομό, το νομό που εκπροσωπώ, τις Κυκλάδες. Υπάρχουν Ναξιώτες αγρότες, Τζιώτες, Τηνιακοί, Συριανοί και άλλοι, οι οποίοι περιμένουν και αυτοί να ασκήσουν το δικαίωμά τους, μιας και συμμετέχουν με τις εισφορές τους.
      Θα κλείσω αναφερόμενος σ’ ένα θέμα, για το οποίο ήδη ο κ. Πρωτόπαππας είπε ότι κακώς το θίξατε. Προσπαθώντας να δημιουργήσετε εντυπώσεις και να συγκρίνετε ανόμοια πράγματα, αναφερθήκατε στην προσπάθεια να αναπαλαιωθεί, να συντηρηθεί, να προβληθεί και να αναδειχθεί ένα από τα σημαντικότερα στοιχεία της πολιτιστικής κληρονομιάς της Σύρου, το μέγαρο που στεγάζει το Εργατικό Κέντρο. Αυτό αποτελεί καμάρι για το Συριανό λαό.
      Η Σύρος ως πόλη, ως πρωτεύουσα των Κυκλάδων, έχει μια τεράστια εργατική παράδοση. Αυτό ήταν αίτημα του εργατικού κινήματος, αίτημα της Τοπικής Αυτοδιοίκησης, αίτημα των Συριανών. Στην προσπάθειά σας να απαξιώσετε μια πολιτική ανάδειξης των πολιτιστικών μας μνημείων και διάσωσης της πολιτιστικής μας κληρονομιάς, μπήκατε στον πειρασμό να συγκρίνετε τα χρήματα που δαπανήθηκαν γι’ αυτό το έργο, που σας επαναλαμβάνω ότι είναι σημαντικό, λέγοντας γιατί αυτά τα χρήματα δεν δόθηκαν για να γίνει μια κοινωνική πολιτική. Είναι η πολιτική του βουτύρου με τα κανόνια. Δεν θα περίμενα από εσάς να χρησιμοποιήσετε ένα τέτοιο επιχείρημα, για να απαντήσετε στην επερώτησή μας.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντίνος Καϊσερλής έχει το λόγο.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Ευχαριστώ, κύριε Πρόεδρε.
      Από όλους μας γίνεται αντιληπτό ότι για να μπορεί να ασκήσει αγροτική κοινωνική πολιτική ο κύριος Υπουργός Κοινωνικής Προστασίας, θα πρέπει να υπάρχουν αγρότες, γιατί χωρίς αυτούς το αντικείμενο δεν αξίζει να υπάρχει.
      Θα σας πω, λοιπόν, ένα μικρό παράδειγμα για το τι συμβαίνει στα νησιά μας, γιατί περί αυτού θα ήθελα να μιλήσω. Θα σας πω τι έγινε φέτος με τους αμπελουργούς της Ρόδου.
      Ξεκίνησαν την καλλιέργεια των αμπελιών τους, ετοιμάστηκαν για την παραγωγή των σταφυλιών, προετοιμάστηκαν για τη λειτουργία του συνεταιριστικού εργοστασίου της ΚΑΪΡ, της γνωστής και φημισμένης ΚΑΪΡ και ξαφνικά τον Αύγουστο, πριν από τη σοδειά, έφθασε στη Ρόδο ένα δεξαμενόπλοιο με κρασί από τη Χιλή. Σε πολλά λιμάνια της χώρας ήλθαν πολλά δεξαμενόπλοια, όχι μόνο από τη Χιλή, αλλά και από τη Βουλγαρία και από τη Ρουμανία και από τις άλλες ανατολικές χώρες. 
      Όλοι αντιλαμβανόμαστε τι συνέβη φέτος σ’ αυτούς τους καλλιεργητές. Ο μόχθος των αγροτών μας υποχρεώθηκε να ανταγωνιστεί τους μεγαλέμπορους και τους αμπελουργούς ξένων χωρών. 
      Κύριε Υπουργέ, υποσχεθήκατε ότι θα τα εφαρμόσετε -το είπατε άλλωστε- κι εσείς κι εμείς του χρόνου θα είμαστε εδώ. Το κακό είναι ότι οι αγρότες μας, οι αμπελουργοί και οι ελαιουργοί των νησιών μας δεν θα βρίσκονται εδώ και αν δεν έχουν πεθάνει από την πείνα, θα έχουν μπει σίγουρα στην ανεργία.
      	Κύριε Υπουργέ, δεν εφαρμόσατε την αγροτική κοινωνική πολιτική φέτος, γιατί ενδεχόμενα το ξεχάσατε, σας διέφυγε ή δεν ήσασταν προετοιμασμένοι. Μας λέτε ότι θα την εφαρμόσετε του χρόνου. Προσωπικά είμαι πεπεισμένος από αυτό και από πολλά άλλα παραδείγματα που σας ανέφερα, ότι θα είναι άδικος κόπος η προσπάθεια που θα καταβάλετε, γιατί ο στόχος σας είναι να διαλύσετε την αγροτιά στα νησιά μας και εξαιτίας αυτής της πολιτικής σας, δεν θα υπάρχουν αγρότες στο νησιωτικό χώρο.
      (Χειροκροτήματα από την πτέρυγα του ΠΑΣΟΚ)
      	ΠΡΟΕΔΡΕΥΩΝ (Γεώργιος Σούρλας): Η κ. Περλεπέ-Σηφουνάκη έχει το λόγο.
      	ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
      	Κύριε Υπουργέ, σήμερα όλοι όσοι είμαστε σ’ αυτήν την Αίθουσα, ακούσαμε για άλλη μία φορά -από τα χείλη Υπουργού, όμως, αυτήν τη φορά- προγραμματικές δηλώσεις. Μας μιλήσατε για πάρα πολλά, για ριζικές αλλαγές, για νέα κοινωνική πολιτική για τους άνεργους. Είπατε πάρα πολλά «θα». Ομολογουμένως γεμίσαμε από «θα». Από την άλλη, δημαγωγήσατε αρκετά. Ενώ ξέρατε ότι το νομοσχέδιο φτιάχτηκε το 2002 και ξεκίνησε πιλοτικά από οκτώ νομούς με προοπτική να επεκταθεί σ’ όλη την Ελλάδα, σταθήκατε στο γιατί υλοποιώντας το νομοσχέδιο αυτό, ξεκινήσαμε μόνο από οκτώ νομούς. 
      	Εμείς θέλουμε να πιστεύουμε ότι με τη σημερινή επερώτηση καταφέραμε κάτι, ότι θα υλοποιήσετε όλα αυτά που προβλέπει ο νόμος. Όλες τις διατάξεις του νόμου σιγά-σιγά θα τις υλοποιήσετε κι έτσι εμείς απ’ αυτήν την επερώτηση θα έχουμε κερδίσει κάποια πράγματα.
      	Είπατε ότι είναι ατυχής η χρονική στιγμή της επερώτησης, όπως ήταν ατυχής και η περίοδος που διαλέξατε για να μπουν οι αγρότες στο πρόγραμμα του κοινωνικού τουρισμού, γιατί τον Οκτώβριο, όπως ξέρετε, από τη μία υπάρχουν οι καλλιέργειες, από την άλλη τα παιδιά τους πάνε σχολείο και αυτό το πρόγραμμα του κοινωνικού τουρισμού είναι για ενεργούς αγρότες, δεν είναι για τους συνταξιούχους. 
      Να επισημάνω εδώ ότι θα σας προέτρεπα να επεκτείνετε αυτό το πρόγραμμα και στους συνταξιούχους αγρότες, κύριε Υπουργέ, να μην είναι μόνο για τους ενεργούς. Μέχρι στιγμής σας καλούμε να υλοποιήσετε τους νόμους που έχει θεσπίσει το ΠΑΣΟΚ, που ακόμα δεν τους έχετε υλοποιήσει ή τους υλοποιείτε μερικώς. Εμείς σας προκαλούμε να θεσπίσετε κάτι κι εσείς γι’ αυτήν την κοινωνική τάξη και να συμπεριλάβετε και τους συνταξιούχους αγρότες.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το πρόγραμμα ισχύει ήδη και για τους συνταξιούχους.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Αναφέρατε ότι στο τέλος της τετραετίας θα δώσετε αυτά που υποσχεθήκατε. Βέβαια μέχρι να τα δώσετε, έτσι όπως πάει, θα έχετε εξαθλιώσει τους αγρότες και οικονομικά και ηθικά.
      Ήθελα να κάνω ένα μικρό σχόλιο όσον αφορά τα παλάτσα, στα οποία αναφέρθηκε ο κ. Πολύδωρας πριν. Ευτυχώς, κύριε Υπουργέ, που οι κυβερνήσεις του ΠΑΣΟΚ είχαν ιδιαίτερη ευαισθησία για την πολιτιστική μας κληρονομιά και διεσώθησαν αρκετά παλάτσα σ’ αυτήν τη χώρα.
      Γιατί όπως όλοι ξέρουμε, οι κυβερνήσεις της Δεξιάς μας είχαν συνηθίσει στη λογική της αντιπαροχής με όλες τις καταστροφικές συνέπειες.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και 
      Κοινωνικής Προστασίας): Κύριε Πρόεδρε, κυρίες και κύριοι συνάδελφοι, πρέπει να ξέρουμε ότι η Εργατική Εστία με νομοσχέδιο-σκούπα, που θα φέρουμε στο τέλος του μηνός, θα μετεξελιχθεί και η ονομασία της θα είναι πλέον Εστία Κοινωνικής Προστασίας και Αλληλεγγύης (ΕΚΠΑ). Σήμερα έχει ενάμισι εκατομμύριο δικαιούχους η Εργατική Εστία, που είναι ιδιωτικού τομέα εργαζόμενοι. Με το ν. 3050 μπήκαν οκτακόσιες περίπου χιλιάδες αγρότες, άρα είναι συνολικά δύο εκατομμύρια οκτακόσιες χιλιάδες και οσονούπω έρχεται σταδιακά και η υπαγωγή των δημοσίων υπαλλήλων στην  Εργατική Εστία σήμερα και στο ΕΚΠΑ, όπως θα ονομαστεί με το νέο διάταγμα. 
      Πρέπει, λοιπόν, να ξέρουμε ότι μία μεγάλη κοινωνική ομάδα, περίπου το ? του πληθυσμού της Ελλάδας, ανήκει σ’ αυτόν τον οργανισμό, που θα πρέπει να μετεξελιχθεί, να εκσυγχρονιστεί και να βοηθήσει και την ελληνική οικονομία. 
      Δίνω πολύ μεγάλη σημασία στον εσωτερικό τουρισμό. Δεν είναι στις προθέσεις μου σήμερα να αντιδικήσω μαζί σας, κύριε Πρωτόπαπα. Δεν καλλιέργησα εγώ υψηλές προσδοκίες για τους Ολυμπιακούς Αγώνες, ότι θα φάνε με χρυσά κουτάλια οι ξενοδόχοι. Θυμάστε το 2002 και το 2003 τι έγινε. Πρέπει όλοι να συνδράμουμε σ’ αυτόν τον αγώνα που δίνει η χώρα μας για τον εσωτερικό τουρισμό. Όταν έχουμε τριακόσιες πενήντα χιλιάδες μόνο τώρα από τον κοινωνικό τουρισμό της Εργατικής Εστίας, αντιλαμβάνεστε ότι με τον αγροτικό τουρισμό και με τους δημοσίους υπαλλήλους γίνεται μια μεγάλη δύναμη, με την οποία μπορούμε να πιέσουμε για να διευρύνουμε και για να δώσουμε πραγματικά τουριστική ανάπτυξη στη χώρα μας, όχι μόνο τον Ιούλιο και τον Αύγουστο.
      Λυπάμαι που η κ. Περλεπέ δεν ξέρει ότι στον αγροτικό τουρισμό υπάγονται και οι συνταξιούχοι. Μπορούν, λοιπόν, κάλλιστα τον Οκτώβρη και το Νοέμβρη να πάνε και οι συνταξιούχοι. Ένα κομμάτι θα πάει τον Οκτώβρη και ένα κομμάτι το Νοέμβρη. Επιλέγουν. Όμως σ’ αυτήν την προσπάθεια, σας θέλουμε αρωγούς για να διευρύνουμε αυτήν την περίοδο. 
      Όσον αφορά στη Σύρο, την έφερα ως παράδειγμα για τον εξής λόγο: Κύριε Ρήγα, ήσασταν νομάρχης και ξέρετε τα προβλήματα των Κυκλάδων και ειδικά της Σύρου. Γνωρίζετε ότι η Εργατική Κατοικία, το Υπουργείο το δικό μας, έχει ένα τεράστιο οικόπεδο-φιλέτο μέσα στη Σύρο; Ξέρετε ότι δώσατε 2.500.000 με 3.000.000 -και καλά κάνατε, σας το φέρνω σαν παράδειγμα- για να αναπαλαιώσετε το  πολιτιστικό κέντρο; Γιατί δεν δώσατε 700.000.000 για να κάνετε ένα βρεφονηπιακό σταθμό, ώστε οι άνεργοι και οι εργαζόμενοι που είναι ειδικές ομάδες εργαζομένων, να πάνε τα παιδιά τους εκεί; Γιατί δεν θυσιάσατε για την άνεργη μητέρα 7.000.000.000 μόνο για να κάνετε το βρεφονηπιακό σταθμό;
      Σας ενημερώνω λοιπόν, κύριε Ρήγα, ότι το μόνο που θα κερδίσετε από αυτήν την επερώτηση, είναι ότι στη Σύρο εξαγγέλλουμε την ίδρυση βρεφονηπιακού σταθμού στο οικόπεδο της Εργατικής Κατοικίας και οσονούπω θα γίνει η προκήρυξη, μέχρι το Πάσχα. 
      Επίσης θα ήθελα να ρωτήσω ποια πολιτική εφαρμόσατε, ώστε στην Πάρο να μην υπάρχει τοπική μονάδα του ΟΑΕΔ και να αναγκάζονται να έρχονται στη Σύρο. Και εκεί με το νέο νομοσχέδιο για τις Κυκλάδες φτιάχνουμε τοπική υπηρεσία του ΟΑΕΔ, θεσμοθετημένη με νόμο, για να μπορεί να λειτουργήσει.
      Υπάρχει, κύριε Ρήγα και πολιτική και κοινωνική ευαισθησία.
      Τρίτον, κύριε Πρωτόπαπα, ο κ. Λουτρουντζής είναι γνωστός σας και γνωστός σε όλους μας. Είναι ένας εξαίρετος διευθυντής του Υπουργείου Απασχόλησης. Έχει διατελέσει σύμβουλός σας. Είναι ένας υπέροχος και καλός υπάλληλος και είναι τμηματάρχης του Υπουργείου.
      Έκανε ένα λάθος -το έγκλημά του- με δυο ερωτήσεις που υποβλήθηκαν, μια για τη Μήλο και μια για τη Λήμνο, ενώ εγώ υπέγραψα της Λήμνου, κύριε Πρόεδρε και της Σύρου…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Απαλλάσσεται. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, το είπατε. Και είναι ντροπή να φέρνουμε τέτοια επιχειρήματα στη Βουλή. Και ενώ υπέγραψα για τη Λήμνο και τη Μήλο, ο υπάλληλος -ο οποίος πραγματικά, όπως τον είδα, ήταν σε απόγνωση- έκανε λάθος και μπέρδεψε τα κείμενα.
      ΧΡΗΣΤΟΣ ΠΡΩΤΟΠΑΠΠΑΣ: Και εσείς υπογράψατε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εγώ υπέγραψα κανονικά. Όμως η μια ερώτηση με την άλλη…
      ΧΡΗΣΤΟΣ ΠΡΩΤΟΠΑΠΠΑΣ:…(δεν ακούστηκε)
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαππα, θα απαντήσετε σε λίγο. Θα έρθει η σειρά σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σας ήρθε ορθή επανάληψη. Και προς Θεού, θα θέλατε να τιμωρήσω τον προϊστάμενο που, εν πάση περιπτώσει, είναι και μέλος του Σωματείου Εργαζομένων και ανήκει και στην ΠΑΣΚΕ; Προς Θεού! Έξω από μας η λογική αυτή. Όμως εσείς το επικαλείστε εδώ, όταν έστειλα ορθή επανάληψη και όταν ο υπάλληλος, ο προϊστάμενος, ήρθε και μου ζήτησε χίλια συγγνώμη. Μα, δεν γίνονται αυτά στην πράξη. Της ΠΑΣΚΕ και μέλος του Διοικητικού Συμβουλίου των Εργαζομένων είναι ο κ. Λουτρουτζής.
      Το δώσατε στα «ΝΕΑ», το δώσατε παντού. Αυτή είναι πολιτική; Μπράβο! Θα έπρεπε, λοιπόν, εγώ να απαντήσω και να τιμωρήσω και να επιπλήξω τον υπάλληλο; Αυτή είναι η ευαισθησία προς τους εργαζόμενους; Και ήσασταν παλιά και Υφυπουργός Απασχόλησης και Εργασίας;
      Το τέταρτο. Λέτε για τις συντάξεις και το λέτε συνέχεια. Μπορείτε να κάνετε μια επίκαιρη ερώτηση να σας απαντήσουν. Είναι δεσμευμένη η Κυβέρνηση ότι μέχρι τέλη Ιανουαρίου ο Πρωθυπουργός και ο Υπουργός Εθνικής Οικονομίας, που είναι ο αρμόδιος, θα ανακοινώσουν τις αυξήσεις και τις συντάξεις. Εγώ αυτό που νομιμοποιούμαι να κάνω και μπορώ να κάνω, είναι να σας μιλήσω για το 2004. Προς Θεού, έλεος! Γιατί απαξιώνετε την έμμεση αύξηση των συντάξεων κατά 1%-5% από το ΛΑΦΚΑ; Σοβαροί Βουλευτές του ΠΑΣΟΚ προσωπικά μου λέγανε: «Καθυστερήστε το ακόμα, γιατί θέλουμε να ρωτήσουμε τον κ. Ρέππα, να καταργηθεί το 2007. Μην το καταργείτε».
      Κύριε Πρωτόπαππα, 70.000.000.000 δραχμές κόστισε το ΛΑΦΚΑ σ’ αυτήν την οικονομική κατάσταση, σ’ αυτήν την Κυβέρνηση. Και το υποτιμάτε, ενώ είναι έμμεση αύξηση των εισοδημάτων για το 2004. Μη βιάζεστε για το 2005. Θα σκοντάψετε. Θα ανακοινωθεί η οικονομική πολιτική και θα το συζητήσουμε. 
      Ρώτησε η κ. Χριστοφιλοπούλου «Πού γίνονται οι σταθμοί; Στο Κολωνάκι;»
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Στις πρωτεύουσες των νομών, κύριε Υπουργέ. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπε και ο Βουλευτής Κυκλάδων για τη Μύκονο. 
      Όσον αφορά τους τρεις σταθμούς που προκηρύξαμε φέτος, ο ένας είναι στη Λάρισα, που είναι αγροτοπεριοχή, ο δεύτερος στην Καρδίτσα και ο τρίτος στα νησιά, στο Αργοστόλι. 
      ΧΡΗΣΤΟΣ ΠΡΩΤΟΠΑΠΠΑΣ: Για το Αργοστόλι, προσυπογράφω. 
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: … (δεν ακούστηκε)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και Λάρισα και Καρδίτσα. Πήραμε ένα δείγμα δυο προς ένα. Τέλη του μηνός, τέλη Ιανουαρίου, θα ανακοινωθούν όλοι οι βρεφονηπιακοί σταθμοί σε όλη την Ελλάδα. 
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Παρακαλώ, να σταματήσει ο διάλογος μεταξύ των Βουλευτών.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και για να μη μείνει παραπονούμενος ο κ. Καϊσερλής, οφείλω να πω ότι την Παρασκευή θα αποστείλουμε μια επιστολή στο Νομάρχη Δωδεκανήσου, στο Δήμο της Ρόδου και της Κω, όπου ζητάμε να μας παραχωρήσουν οικόπεδο, για να ιδρύσουμε και εκεί βρεφονηπιακό σταθμό. 
      Μιλάμε για βρεφονηπιακούς σταθμούς της Εργατικής Εστίας, που επανδρώνονται και πληρώνονται όλα τα κόστη από την Εργατική Εστία. Απόλυτα. Αυτή είναι η γραμμή μας.
      Όσον αφορά στο ν. 3227, κυρία Χριστοφιλοπούλου, το άρθρο 1 έχει υλοποιηθεί καθώς και όλες οι υπουργικές αποφάσεις. Και το άρθρο 1 είναι η πεμπτουσία της πολιτικής μας.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Τα άλλα τα ξεχάσαμε; Για τις μητέρες; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τι θέλετε; Ποιες μητέρες; Αφήστε με να απαντήσω. 
      Το άρθρο 1, λοιπόν, έχει μια βασική για εμάς φιλοσοφία, που την παλεύουμε πολιτικά και είμαστε υπέρμαχοί της. Είναι η μετατροπή των επιδοτήσεων της ανεργίας σε επιδότηση της απασχόλησης.
      Αυτή η πολιτική έχει υλοποιηθεί. Σας ανέφερα ένα παράδειγμα του προγράμματος, πενήντα χιλιάδες θέσεις που έγιναν ανάρπαστες, οι οποίες ξεκινάνε στις 20 Ιανουαρίου και ήδη έχουν κλείσει, όταν είχαμε 3% με 5% απορρόφηση. 
      Σας λέω για το άρθρο 1. Και για να καταλάβετε τη σημασία της πολιτικής αυτής που εμείς εφαρμόζουμε τώρα στη Ναυπηγοεπισκευαστική Ζώνη του Περάματος, τα τελευταία πέντε χρόνια οι κυβερνήσεις του ΠΑΣΟΚ -και εμείς- έχουμε δώσει, αγαπητοί συνάδελφοι, 15.000.000.000 δραχμές σε επιδόματα. Εάν αυτά τα χρήματα τα είχαμε επενδύσει σε πολιτικές ενεργητικές και είχαμε υποδομές, θα είχαμε σήμερα θέσεις εργασίας. Έχουμε δώσει 15.000.000.000 δραχμές και δεν έχουμε σήμερα θέσεις απασχόλησης.
      Να, λοιπόν, που αυτή η φιλοσοφία που χρειάζεται το άρθρο 2, που είναι για επιδότηση των εισφορών και των άλλων πολιτικών για άγαμες μητέρες κλπ., θα υλοποιηθεί μέχρι το Πάσχα. Ήδη οι υπουργικές αποφάσεις έχουν υπογραφεί και ο κ. Παναγιωτόπουλος έχει υπογράψει μέχρι τώρα ογδόντα υπουργικές αποφάσεις, τη στιγμή που έχετε νόμους, ακόμα και του κ. Παπαϊωάννου και δεν έχετε υλοποιήσει καμία υπουργική απόφαση. Προς Θεού, λοιπόν!
      Τελειώνοντας, θέλω να σας πω ότι για εμάς η κοινωνική πολιτική σ’ ένα κράτος πρόνοιας είναι πρώτη προτεραιότητα για μια φιλελεύθερη κοινωνία. Αυτό το κόμμα του ριζοσπαστικού φιλελευθερισμού, που πιστεύει στο μικρό και ευέλικτο κράτος, όχι στο κράτος αφέντη-επιχειρηματία, λέει ότι τα χρήματα που θα εξοικονομήσουμε από το κράτος το σπάταλο, το διεφθαρμένο, από τον επιχειρηματία, τον κακό αφέντη, θα δοθούν για την κοινωνική προστασία, για το κράτος πρόνοιας. Αυτή είναι η διαφορά της Νέας Δημοκρατίας και το κάνει πράξη καθημερινά. Και ένα εργαλείο αυτής της δράσης είναι και η Εργατική Εστία.
      Και είμαι υπερήφανος για το έργο που έχουμε επιτελέσει αυτούς τους δέκα μήνες και εγώ και ο Υπουργός, ο κ. Παναγιωτόπουλος και ο Πρόεδρος της Εργατικής Εστίας. Φιλότιμα, δεκαοκτώ ώρες το εικοσιτετράωρο, παλεύουμε για να δώσουμε πραγματικά στην άνεργη μητέρα βρεφονηπιακό σταθμό, να δώσουμε κοινωνικό τουρισμό, να δώσουμε εκδρομή. Καθιερώσαμε για πρώτη φορά τον αλιευτικό τουρισμό. Για τα νησιά το κάναμε, κύριε Καϊσερλή. Υπήρχε ποτέ αλιευτικός τουρισμός; 
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Δεν θα υπάρχουν ψαράδες. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε Καϊσερλή, τους μηδενισμούς. 
      ΠΡΟΕΔΡΕΥΩΝ (Γεώργιος Σούρλας): Κύριε Καϊσερλή, σας παρακαλώ. Αφήστε να ολοκληρώσει ο κύριος Υπουργός και θα απαντήσει ο Κοινοβουλευτικός Εκπρόσωπος του ΠΑΣΟΚ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Καϊσερλή, αν θέλετε να φέρετε πολιτικό τσουνάμι, στο σπίτι σας, όχι εδώ. Αφήστε, λοιπόν, τη λογική της ισοπέδωσης.
      Λέω, λοιπόν, ότι εφαρμόσαμε για πρώτη φορά του αλιευτικό τουρισμό στο Βόλο, στα νησιά. Υπήρξε ποτέ; Και ακόμη σας ενημερώνω ότι φέτος θα εφαρμόσουμε και θρησκευτικό τουρισμό.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ...
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα το καταλάβετε.
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Τώρα, κύριε Πρωτόπαπα, έχετε όλη την άνεση να απαντήσετε. 
      Ορίστε, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, χρειάζεται ο θρησκευτικός τουρισμός μπας και σας ευλογήσει ο Θεός και πάτε κάπως καλύτερα, διότι όπως πάτε αυτήν τη στιγμή, τα βλέπω τα πράγματα πολύ σκούρα. Και δυστυχώς τα βλέπω πολύ σκούρα για την Ελλάδα, για τους άνεργους, τους εργαζόμενους και τους συνταξιούχους. Εν πάση περιπτώσει, ας υποθέσουμε ότι θα κατέβει το Άγιο Πνεύμα να σας φωτίσει να κάνετε καμιά πολιτική ή μάλλον, επειδή δεν έχετε καμία πολιτική, να εφαρμόσετε τις δικές μας. 
      Και γίνομαι συγκεκριμένος στα ζητήματα που αναφέρατε.
      Είστε ωραίοι με τα βαφτίσια. Πράγματι πολύ ωραίοι. Κάνατε το Υπουργείο Εργασίας και Κοινωνικών Ασφαλίσεων, Υπουργείο Απασχόλησης και Κοινωνικής Προστασίας. Άλλαξε ο Μανωλιός και έβαλε τα ρούχα αλλιώς. Και μακάρι να τα έβαζε αλλιώς. Γυμνός είναι ο κακομοίρης. Διότι δεν έχει κάνει και καμία από τις πολιτικές, τις οποίες παρέλαβε. Ούτε καν χρησιμοποιεί αυτό που θα μπορούσε να είχε κάνει.
      Τώρα τι πάτε να κάνετε με την Εργατική Εστία; Να αλλάξετε το Μανωλιό και να βάλετε τα ρούχα αλλιώς. Έχετε μία μανία να αλλάζετε τα ονόματα. Αφήστε τα κακόμοιρα τα ονόματα όπως είναι -μία χαρά είναι κι έχουν ισορροπήσει- και κοιτάξτε να κάνετε καμία δουλειά, ειδικά μ’ αυτούς τους οργανισμούς, στους οποίους δεν βάζετε δραχμή -και δεν βάζαμε δραχμή, δηλαδή- και αυτά είναι αποκλειστικά χρήματα των εργοδοτών και των εργαζομένων. Και μη λέτε «κάναμε», γιατί το σωστό είναι να λέμε «Κάναμε μαζί με τους εργαζόμενους και τους εργοδότες», οι οποίοι χρηματοδοτούν αυτά τα προγράμματα, για να βάζουμε και τα πράγματα στη θέση τους.
      Από εκεί και πέρα, για να φύγουμε λίγο από τα βαφτίσια, τον κ. Αλογοσκούφη και τους δημοσίους υπαλλήλους τους ρωτήσατε; Διότι με τη φόρα που έχει πάρει και ειδικά με τα προβλήματα που ο ίδιος έχει δημιουργήσει με την ιστορία της απογραφής, εγώ σοβαρά αμφιβάλλω ότι θα βρείτε -παρά τις καλές σας προθέσεις- «ευήκοον ους» από αυτήν την πλευρά. Το σημειώνω και ο Θεός να με βγάλει ψεύτη, μια και μιλάμε για θρησκευτικά.
      Έρχομαι στα συγκεκριμένα ζητήματα της επερώτησης. Χαίρομαι, διότι από την ημερομηνία που κάναμε την επερώτηση -κατά την πάγια συνήθειά σας- ξεκουνηθήκατε, τη διαβάσατε, καταλάβατε ότι έχετε αφήσει κάποια πράγματα στην τύχη τους και ξεκινήσατε να κάνετε κάποια από αυτά. Έτσι, για παράδειγμα, είναι τυχεροί πλέον οι αγρότες των νησιών και της Αττικής, διότι με βάση την επερώτησή μας δεσμευθήκατε ότι θα κάνετε και γι’ αυτούς τα προγράμματα για το 2005. Έτσι, για παράδειγμα, είναι τυχεροί γενικότερα οι αγρότες, διότι δεσμευθήκατε -θα δούμε αν θα το κάνετε αυτό- ότι θα γίνουν νωρίτερα τα προγράμματα του κοινωνικού τουρισμού για το 2005. Μέχρι στιγμής δεν έχει γίνει τίποτα βέβαια, αλλά πιστεύω ότι θα συγκινηθείτε και θα βάλετε μπροστά τη μηχανή να τρέξει.
      Επίσης χαίρομαι διότι στα σημεία στ΄ και ζ΄ της επερώτησης, για το στρατό κλπ., μετά την επερώτηση βγήκατε και εξαγγείλατε και στείλατε επιστολές. Τα είχατε ξεχάσει, τα θυμηθήκατε και αρχίσατε να τα ενεργοποιείτε μέσα στον ενάμιση μήνα που έτρεξε από την ημερομηνία που καταθέσαμε την επερώτηση, χωρίς μέχρι στιγμής να έχετε κάνει τίποτα, γιατί θέλουν πολύ παραπάνω από ενάμιση μήνα. Τουλάχιστον ξεκόλλησε με την επερώτησή μας το συγκεκριμένο πράγμα. Θερμή παράκληση, διαβάστε το κάπως καλύτερα και λύστε τα άλλα δύο ζητήματα. Δεν είναι αρμοδιότητά σας, αλλά μεταβιβάστε τα στον αρμόδιο Υπουργό.
      Υπάρχουν δύο θέματα, τα οποία είναι τελείως κολλημένα και δεν δεσμευθήκατε γι’ αυτά σήμερα. Το ένα αφορά τη στελέχωση του ΛΑΕ. Δύο τα παραλάβατε, δύο είναι. Δεν μπορεί να λειτουργήσει έτσι. Και δεύτερο είναι το θέμα με τους βρεφονηπιακούς σταθμούς για τους αγρότες και τα ειδικά τροφεία για την αγρότισσα και την παροχή των λοιπών βοηθημάτων στις πολύτεκνες μητέρες. Αυτό παραμένει κολλημένο, παραμένει ανενεργό. Πρέπει να το ξεκολλήσετε και να μπορεί τουλάχιστον να γίνει πράξη.
      Υπ’ αυτήν την έννοια, κύριε Πρόεδρε, η επερώτηση ήτο απολύτως επιτυχής. Η Κυβέρνηση άλλαξε τρία-τέσσερα πράγματα, που δεν είχε κάνει και εξήγγειλε ότι θα τα κάνει. Νομίζω ότι μετά και από τη σημερινή συζήτηση ο κύριος Υπουργός θα αναλάβει την ευθύνη -και θέλω να τον ακούσω- και για τα υπόλοιπα δύο-τρία που δεν αναφέρθηκε, ώστε να τα καλύψει και αυτά, προκειμένου να γίνουν και πέντε πράγματα.
      Χαίρω λοιπόν και χαίρω διπλά, διότι βλέπω την πολιτική μας με χίλια ζόρια κάτι να κάνει, έστω και με σοβαρές καθυστερήσεις, στον τομέα αυτό. Διότι υπάρχουν και άλλοι τομείς, όπου δεν γίνεται τίποτα. Για παράδειγμα στον περίφημο ν. 3227 σας ακούω πάρα πολύ καιρό να λέτε ότι το άρθρο 2 θα εφαρμοσθεί. Μου είπατε τώρα μέχρι το Πάσχα. Το περιμένω. Κρατάω σημείωση. Να ξέρετε ότι σ’ αυτό το θέμα θα επιμείνουμε. Επί ένα χρόνο το έχετε στην κατάψυξη. Ένα χρόνο το έχουμε ψηφίσει -τόσο συμπληρώνουμε τώρα- και είναι στην κατάψυξη. Τουλάχιστον να εφαρμοσθεί από εδώ και πέρα. Δεν μπορεί να έχουμε τόσους ανέργους, ηλικιωμένους, μητέρες και να μη γίνεται τίποτα.
      Το ίδιο συμβαίνει και με το ασφαλιστικό: θα γίνει, θα γίνει. Τίποτα δεν έχει γίνει.
      Εν πάση περιπτώσει, δεν απαιτούμε από εσάς, διότι δεν μπορείτε ως Κυβέρνηση -δεν εννοώ ως άτομα- να κάνετε τίποτα καινούργιο στους χώρους απασχόλησης και κοινωνικής προστασίας. Δεν σας δίνει ο κ. Αλογοσκούφης φράγκο; Έχει μπλοκάρει όλο το σύστημα; Δεν μπορεί να κάνει τίποτα η Κυβέρνηση ευρισκόμενη συνολικά σ’ ένα βάλτο; Λύστε το μεταξύ σας. Εμάς εκείνο που μας ενδιαφέρει είναι ότι δεν βλέπουμε τίποτα. 
      Ξαναπάρτε τα κείμενα. Εμείς θα σας διευκολύνουμε με επερωτήσεις και ερωτήσεις. Όχι εσάς, αλλά τους εργαζόμενους, τους χαμηλοσυνταξιούχους και τους ανέργους, διότι γι’ αυτούς μας ενδιαφέρει. Σε τελική ανάλυση -και σας το έχω ξαναπεί σ’ αυτήν την Αίθουσα- εμείς θεωρούμε ότι εάν αυτό το πράγμα, που δείχνει τα στοιχεία για την ανεργία στην Ελλάδα, συνεχιστεί, δηλαδή να αυξάνονται οι απολύσεις και να μειώνονται οι προσλήψεις, όπως καθαρά δείχνουν τα στοιχεία για το τρίμηνο Σεπτεμβρίου-Νοεμβρίου του 2003, θα έχουμε ανεξέλεγκτα φαινόμενα και εκρήξεις, τα οποία δεν ευνοούν το σύνολο του δημοκρατικού μας πολιτεύματος. Καταλαβαίνετε πολύ καλά τι εννοώ. Υπάρχουν δυστυχώς και ανάλογες ευρωπαϊκές εμπειρίες. Γι’ αυτό και δίνουμε αυτήν τη μάχη.
      Από εκεί και πέρα, μας κάνετε παράπονα και δεν θέλουμε να σας αδικούμε, αλλά όταν βάζουμε την υπογραφή μας κάπου, κύριε Υπουργέ, προσέχουμε και το διαβάζουμε. Και αυτό, γιατί το κείμενο μπορεί να ήταν ανώδυνο -αν και σχολιάστηκε πολύ άσχημα στη Μήλο και το σημειώνω αυτό- αλλά σαν αντάλλαγμα δεσμευθήκατε ότι θα υλοποιήσετε στη Μήλο ένα από τα σημεία που είχε μέσα, προκειμένου να αποζημιωθούν οι κάτοικοι. Αύριο, όμως, μπορεί να είναι κάτι πολύ σοβαρότερο. Δεν μπορεί να εμφανίζεται εδώ ένας Υπουργός και να λέει ότι δεν το διάβασε.
      Επίσης είχατε εξαγγείλει ότι θα κάνετε τα εγκαίνια του σταθμού της τοπικής υπηρεσίας του ΟΑΕΔ μέχρι το Δεκέμβριο του περασμένου χρόνου στην Πάρο. Υπάρχει και δελτίο Τύπου του Υπουργείου.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι.
      ΧΡΗΣΤΟΣ ΠΡΩΤΟΠΑΠΑΣ: Ναι, αλλά είναι Γενάρης του επομένου χρόνου. Σε λίγο, αφού δεν γράφετε έτος, θα λέτε το Δεκέμβριο. Το Δεκέμβριο ποιου έτους; Για το 2004 είχατε πει.
      Κύριε Υπουργέ, καταλαβαίνω ότι για τη Νέα Δημοκρατία οι δεσμεύσεις δεν έχουν σημασία και οι αριθμοί δεν έχουν νόημα, ότι οι εξαγγελίες σας είναι για να λέγονται και για να παραμένουν «έπεα πτερόεντα». Ναι, αλλά ο ελληνικός λαός σας πίστευε μέχρι προ τινος. Τώρα δεν ξέρω αν σας πιστεύει. Ας είσθε στοιχειωδώς συνεπείς και κάντε αυτήν την τοπική υπηρεσία.
      Κλείνω λέγοντας ότι θα επανέλθουμε και για τα θέματα της απασχόλησης. Είχαμε την ευκαιρία να ανταλλάξουμε διαξιφισμούς δημοσίως για τα θέματα της ανεργίας. Πιστεύω ότι πολύ σύντομα στη Βουλή θα έχουμε την ευκαιρία να συζητήσουμε και αυτά τα ζητήματα, διότι μας ενδιαφέρει να προχωρούν ορισμένα πράγματα. Γνωρίζουμε ότι κάποια απ’ αυτά είναι και αποτελέσματα της δικής μας πολιτικής. Αυτό δεν μας ενοχλεί. Όμως πάνω απ’ όλα μας ενοχλεί το να μη γίνεται τίποτα σ’ αυτούς τους κρίσιμους τομείς, γιατί τότε ο κόσμος θα αρχίσει να απαξιώνει το πολιτικό μας σύστημα. Και μάλιστα, επειδή μας ενδιαφέρει η Αντιπολίτευση να έχει προοπτική και όραμα και να δημιουργεί πίστη με στρατηγική και ελπίδα, θα επιμείνουμε προς αυτήν την κατεύθυνση.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αυτή η λογική για τη «δική μας πολιτική» είναι ένα λάθος. Εδώ, στο ναό της δημοκρατίας, παράγουμε πολιτική. Τα κόμματα επιχορηγούνται και δουλεύουν για το λαό. Δεν υπάρχει «δική μας πολιτική». Είναι μια πολιτική που συνδιαμορφώνεται. Οι κυβερνήσεις την εφαρμόζουν. Και έρχεται η μια κυβέρνηση μετά την άλλη και συνεχίζει. Δεν έρχονται οι μαστροχαλαστές από τη μία και οι χτίστες από την άλλη.
      Άρα αυτή η πολιτική του ν. 3227 όσον αφορά το άρθρο 1, υλοποιήθηκε με ογδόντα υπουργικές αποφάσεις. Όσον αφορά το άρθρο 2, δεσμεύτηκα ότι μέχρι το Πάσχα θα έχει μπει στο στάδιο των υπουργικών αποφάσεων. Εσείς από το 1998 δεν έχετε βγάλει υπουργικές αποφάσεις και έχετε βγάλει νόμους ανενεργούς. 
      Δεύτερον, είπατε για το τι έγινε μετά την επερώτησή σας και με τη δική σας πίεση κλπ. Πρέπει να σας πω ότι εμείς μόνο μία πίεση καταλαβαίνουμε. Την πίεση του κοινωνικού συνόλου, την πίεση που ασκεί ο ελληνικός λαός, γιατί απαιτεί μια καλύτερη ζωή στην καθημερινότητά του.
      Για το προσωπικό του ΟΓΑ έχετε δίκιο. Ήδη έχει ξεκινήσει η διαδικασία πρόσληψης προσωπικού. Είναι μια διαδικασία που αφορά το ΙΚΑ και τον ΟΓΑ. Θα στελεχωθούν με δεκαοκτάμηνα προγράμματα. Θα προστεθούν και οι θέσεις μέσω του ΑΣΕΠ, οι θέσεις του Λογαριασμού Αγροτικής Εστίας.
      Στην ανεργία δεν θα αναφερθώ. Κάντε μια επίκαιρη ερώτηση και θα εισπράξετε αυτά που θέλετε, που σας αξίζουν για το μεγάλο πρόβλημα που δημιουργήσατε με τις κακές σας πολιτικές για την ανεργία. 
      Έρχομαι στο θέμα της Πάρου. Ο Βουλευτής Κυκλάδων, που σήμερα είναι και επερωτών, θα έπρεπε να σας έχει ενημερώσει ότι πράγματι δεσμεύτηκα στις 31 Δεκεμβρίου να κάνω τα εγκαίνια τοπικής μονάδας του ΟΑΕΔ στην Πάρο. Έχω, όμως, επιστολή του δημάρχου, εξαίρετου πολίτου της Πάρου, με την οποία με παρακαλεί να αναβάλουμε τα εγκαίνια και να τα κάνουμε το Μάρτιο ή τον Απρίλιο, για να έχω φέρει και νομοθετική ρύθμιση. Δεν αθετήθηκε, λοιπόν, καμιά υπόσχεση.
      Κύριε Πρωτόπαπα, μην κρίνετε εξ ιδίων τα αλλότρια. Μην κοιτάτε τον εαυτό σας στον καθρέπτη και τους βλέπετε όλους. Ο Δήμαρχος Πάρου ανήκει στο ΠΑΣΟΚ και καλά κάνει. Επειδή ξέρω την κακοπιστία κάποιων που έχουν δογματισμό και πολιτικό στραβισμό, τον παρακάλεσα να μου στείλει την επιστολή, με την οποία με παρακαλεί να αναβάλω τα εγκαίνια για την άνοιξη. Άρα και εδώ «άνθρακες ο θησαυρός».
      ΠΑΝΑΓΙΩΤΗΣ ΡΗΓΑΣ: Ο δήμαρχος δεν μπορεί να ζητάει νομοθετική ρύθμιση. Άρα, για να υπάρχει νομοθετικό κενό, σημαίνει ότι είναι δική μας υποχρέωση. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Καλά! Πρέπει να διαβάσετε λιγάκι. Είστε καινούργιος Βουλευτής και πιστεύω ότι την άλλη τετραετία θα έχετε συνηθίσει, θα έχετε καταλάβει. Είστε καλός Βουλευτής, κύριε Ρήγα, αλλά όλοι κάπως έτσι ξεκινήσαμε. Δεν θα πω το ρητό που έλεγαν οι παλιοί πολιτικοί: «Κάτσε τουλάχιστον ένα χρόνο, άκου, βλέπε και σώπα». Δεν το λέω αυτό!
      Τελειώνοντας, κύριε Πρόεδρε, θα ήθελα να πω ότι πράγματι ήταν μία εποικοδομητική συζήτηση. Ήταν μία συζήτηση που προάγει τον πολιτισμό, διότι πρέπει και η Αντιπολίτευση να ανταποκρίνεται στο θεσμικό της ρόλο, να πιέζει την Κυβέρνηση, αλλά και η Κυβέρνηση να λύνει προβλήματα καταπιεσμένων και όλης της κοινωνίας, η οποία σήμερα απαιτεί και ζητά μία καλύτερη μεταχείριση. Να υπηρετούμε, να εξυπηρετούμε και να μην ταλαιπωρούμε τον πολίτη. Αυτός είναι ο στόχος και το 2005 θα έχετε απτά, πάρα πολύ απτά αποτελέσματα, τόσα πολλά όσα δεν είδαν οι Έλληνες πολίτες κατά τη διάρκεια της εικοσαετίας του σοσιαλισμού.
      	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Να τα θυμηθείτε, όταν θα είστε Αντιπολίτευση.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Ε, άμα έχει τσουνάμι, τι να κάνουμε;
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 38/25.11.2004 επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας σχετικά με τον ΟΓΑ: Λογαριασμός Αγροτικής Εστίας και μέτρα κοινωνικής πολιτικής για τους αγρότες.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.23΄ λύεται η συνεδρίαση για αύριο ημέρα Τρίτη 18 Ιανουαρίου 2005 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία: ιι. Ψήφιση στο σύνολο του σχεδίου νόμου του Υπουργείου Δικαιοσύνης: «Εφαρμογή της αρχής της ίσης μεταχείρισης ανεξάρτητης φυλετικής ή εθνιστικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού». ΙΙ. Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Εφαρμογή της Ιατρικώς Υποβοηθούμενης Αναπαραγωγής».
      ΙΙΙ. Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Μέτρα για τη διασφάλιση της διαφάνειας και τη αποτροπή καταστρατηγήσεων κατά τη διαδικασία σύναψης δημόσιων συμβάσεων» σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                             ΟΙ ΓΡΑΜΜΑΤΕΙΣ



1
Συνεδρίαση 17-1-05                         σελ.

