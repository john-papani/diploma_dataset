      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΡΖ΄
      Πέμπτη 8 Μαΐου  2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας του Βουλευτή Αθηναίου Φλωρίνη, σελ.
      3. Ανακοινώνεται ότι τη συνεδρίαση παρακολουθούν μαθητές από: το Δημοτικό Σχολείο Χρυσοστόμου Σμύρνης της Νέας Σμύρνης, το 7ο Δημοτικό Χαλκίδας, το 5ο Δημοτικό Σχολείο Λιβαδειάς, τα δημοτικά σχολεία Βασιλικών, Γουβών, Ασμενίου, Αφρατείου, Αμαρύνθου Ευβοίας και το Ε΄ Δημοτικό Σχολείο Χίου, σελ.
      4. Ορκωμοσία του Βουλευτή Λάμπρου Κανελλόπουλου σε αντικατάσταση του Βουλευτή Α. Ασκητή, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Παρασκευής 9 Μαΐου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικά με το κλείσιμο του σταθμού παραγωγής ηλεκτρικού ρεύματος στην Άνδρο κ.λπ., σελ.
      β) Προς την Υπουργό Περιβάλλοντος, Χωροταξίας και Δημοσίων Έργων: i) σχετικά με την κατασκευή της νέας Εθνικής Οδού στο πέταλο του Μαλιακού κόλπου κ.λπ., σελ.
      ii) σχετικά με τη χωροθέτηση νέων χώρων επεξεργασίας και διάθεσης των απορριμμάτων στην Αττική κ.λπ., σελ.
      γ) Προς τον Υπουργό Εσωτερικών, Δημόσιας Διοίκησης και Αποκέντρωσης: i) σχετικά με την καταβολή του πριμ παραγωγικότητας στους υπαλλήλους των Οργανισμών Τοπικής Αυτοδιοίκησης, σελ.
      ii) σχετικά με την τροποποίηση της απόφασης για τη συμμετοχή των Δήμων στη διαδικασία εκμίσθωσης και διαχείρισης των παραλίων κ.λπ., σελ.
      δ) Προς τον Υπουργό Οικονομίας και Οικονομικών, σχετικά με την πορεία του προϋπολογισμού κατά το πρώτο τρίμηνο του 2003, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση του σχεδίου νόμου του Υπουργείου Οικονομίας και Οικονομικών: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις», σελ.
      2. Κατάθεση πρότασης νόμου του Προέδρου της Νέας Δημοκρατίας Κωνσταντίνου Καραμανλή και Βουλευτών του κόμματός του: «Αποκατάσταση των εγγυήσεων διαφάνειας στους τομείς των οικονομικών των πολιτικών Κομμάτων και προσώπων, των ΜΜΕ και των δημοσίων συμβάσεων», σελ.
      3. Κατάθεση εκθέσεων Διαρκών Επιτροπών:
      α) Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Εθνική Βιβλιοθήκη της Ελλάδας, Δημόσιες Βιβλιοθήκες και άλλες διατάξεις», σελ.
      β) Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
      i) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Δημοκρατίας της Λιθουανίας για συνεργασία στον αμυντικό τομέα», σελ.
      ii) «Κύρωση του Πρωτοκόλλου στρατιωτικής συνεργασίας μεταξύ του Υπουργείου Άμυνας της Γεωργίας και του Υπουργείου Εθνικής Άμυνας της Ελληνικής Δημοκρατίας σχετικά με την αναδιοργάνωση του Γεωργιανού Ναυτικού», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΓΚΑΤΖΗΣ Ν., σελ.
      ΖΗΣΗ Ρ., σελ.
      ΚΑΛΑΦΑΤΗΣ Α., σελ.
      ΚΑΚΛΑΜΑΝΗΣ Α., σελ.
      ΛΕΒΟΓΙΑΝΝΗΣ Ν., σελ.
      ΜΗΤΣΟΤΑΚΗΣ Κ., σελ.
      ΞΗΡΟΤΥΡΗ Α., σελ.
      ΠΑΠΑΔΗΜΑΣ Λ., σελ.
      ΡΕΓΚΟΥΖΑΣ Α., σελ.
      ΣΚΟΥΛΑΚΗΣ Ε., σελ.
      ΣΚΥΛΛΑΚΟΣ Α., σελ.
      ΤΣΑΚΛΙΔΗΣ Ι., σελ.
      ΦΛΩΡΙΔΗΣ Γ., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΛΑΦΑΖΑΝΗΣ Π., σελ.
      ΜΑΚΡΥΠΙΔΗΣ Α., σελ.
      ΜΑΝΤΕΛΗΣ Α., σελ.
      ΣΚΡΕΚΑΣ Θ., σελ.
      ΣΠΥΡΙΟΥΝΗΣ Κ., σελ.
      ΣΦΥΡΙΟΥ Κ., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      ΧΡΙΣΤΟΔΟΥΛΑΚΗΣ Ν., σελ.
   
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΡΖ΄
Πέμπτη 8 Μαΐου 2003
	Αθήνα, σήμερα στις 8 Μαΐου 2003, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 7-5-2003 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΡΣΤ΄ συνεδριάσεώς του, της Τετάρτης 7 Μαΐου 2003 σε ό,τι αφορά στην ψήφιση στο σύνολο των σχεδίων νόμων: 1. «Οργάνωση και άσκηση του εκλογικού δικαιώματος των ετεροδημοτών και άλλες διατάξεις» και 
     2. «Ρύθμιση θεμάτων αγροτικής γης, επίλυση ζητημάτων αποκατασταθέντων και αποκαθισταμένων κτηνοτρόφων και άλλες διατάξεις»)
     Κύριοι συνάδελφοι, θα προβούμε στην ορκωμοσία του συναδέλφου κ. Λάμπρου Κανελλόπουλου σε αντικατάσταση του κ. Αθανάσιου Ασκητή, ο οποίος παραιτήθηκε από το βουλευτικό αξίωμα. 
     Καλείται ο Βουλευτής κ. Λάμπρος Κανελλόπουλος να προσέλθει και να δώσει το νενομισμένο όρκο ενώπιον του εκπροσώπου της Εκκλησίας. 
     (Στο σημείο αυτό προσέρχεται ο Βουλευτής κ. Λάμπρος Κανελλόπουλος και δίνει τον παρακάτω όρκο:
     «Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και στους νόμους και να εκπληρώνω ευσυνείδητα τα καθήκοντά μου».)
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Απόστολος Κακλαμάνης): Άξιος, άξιος!
     ΟΛΟΙ ΟΙ ΒΟΥΛΕΥΤΕΣ: Άξιος, άξιος!
     ΠΡΟΕΔΡΟΣ (Απόστολος Κακλαμάνης): Συγχαρητήρια και σας εύχομαι καλή θητεία!
      Παρακαλείται ο κύριος Γραμματέας να ανακοινώσει τις αναφορές προς το Σώμα.
	(Ανακοινώνονται προς το Σώμα από τον κ. Νικόλαο Λεβογιάννη, Βουλευτή Κυκλάδων, τα ακόλουθα:
	Α. ΚΑΤΑΘΕΣΗ ΑΝΑΦΟΡΩΝ.
      1) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία ο Δήμος Δυστίων Εύβοιας ζητεί τη μη χορήγηση αδειοδότησης για εγκατάσταση αιολικού πάρκου στο Δήμο Δυστίων.
      2) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Κεντρικός Σύλλογος Πολυτέκνων Γονέων Νομού Έβρου «ΧΡΙΣΤΟΣ ΣΩΤΗΡ» ζητεί την επίλυση του προβλήματος της δωρεάν διανομής τροφίμων από τα αποθέματα παρέμβασης, στους πολύτεκνους.
      3) Ο Βουλευτής Έβρου κ. ΙΩΑΝΝΗΣ ΝΙΚΟΛΑΪΔΗΣ κατέθεσε αναφορά με την οποία ο Κεντρικός Σύλλογος Πολυτέκνων Γονέων Νομού Έβρου «ΧΡΙΣΤΟΣ ΣΩΤΗΡ» ζητεί την επίλυση του προβλήματος της δωρεάν διανομής τροφίμων από τα αποθέματα παρέμβασης, στους πολύτεκνους.
      4) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία ο Σύλλογος Αλληλεγγύης Πολιτών Β. Έβρου «ΑΚΡΙΤΕΣ» ζητεί την επίλυση των προβλημάτων που αντιμετωπίζουν οι Εθνοφύλακες του Β. Έβρου και του Σουφλίου.
      5) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία Επαγγελματίες κάτοικοι Σαμοθράκης ζητούν την ικανοποίηση ασφαλιστικού τους αιτήματος.
      6) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία οι Σύνδεσμοι Βιοτεχνών και Βιομηχανιών Θράκης ζητούν την επίλυση προβλήματος σχετικά με τον τρόπο εκταμίευσης του ποσού της επιδότησης του κόστους εργασίας, για τις επιχειρήσεις  της Θράκης.
      7) Ο Βουλευτής Έβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Εργατοϋπαλληλικό Κέντρο Διδυμοτείχου και Περιφέρειας ζητεί την ανέγερση κτιρίου για τη στέγαση υπηρεσιών του ΙΚΑ, τη δημιουργία βρεφονηπιακών σταθμών στο Διδυμότειχο κ.λπ.
      8) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία οι Σύλλογοι Σεισμοπαθών Αττικής ζητούν την ικανοποίηση αιτημάτων για την ανακούφιση των σεισμοπαθών.
      9) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Πανελλήνια Ένωση Ιατρών Πρωτοβάθμιας Περίθαλψης ζητεί την επίλυση με νομοθετική ρύθμιση του προβλήματος της απόκτησης ειδικότητας Γενικής Ιατρικής, των άνευ ειδικότητας ιατρών που ασκούν καθήκοντα γενικού γιατρού.
      10) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση οικονομικών και λοιπών προβλημάτων των συνταξιούχων ειδικών ταμείων.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η ολοκλήρωση της κατασκευής του Νοσοκομείου του Αγίου Νικολάου.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η πρόσληψη εποχικού προσωπικού για την εύρυθμη λειτουργία του αρχαιολογικού χώρου της Λατούς.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την επίσπευση της διαδικασίας κατάρτισης του συστήματος γεωγραφικών πληροφοριών του Νομού Λασιθίου.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δ/νση Τεχνικών Υπηρεσιών της Νομαρχιακής Αυτοδιοίκησης Λασιθίου ζητεί την επίσπευση των διαδικασιών για την αποζημίωση των δικαιούχων της αναγκαστικής απαλλοτρίωσης ακινήτων της επαρχιακής οδού Αγ. Νικολάου – Ελούντας.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου διαμαρτύρεται για τη μείωση των οργανικών θέσεων του Αστυνομικού Σταθμού Χανδρά Λασιθίου.
      16) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Ποδοσφαιρικών Σωματείων Λασιθίου ζητεί οικονομική ενίσχυση.
      17) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Μουσικός Σύλλογος «ΙΩΝΙΑ ΑΗΔΩΝ» ζητεί οικονομική ενίσχυση. 
      18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αγροτικός Συνεταιρισμός Μαραθώνα διαμαρτύρεται για το ποσό που εκλήθησαν να πληρώσουν οι κτηνοτρόφοι κατά την συμπλήρωση αιτήσεων για την επιδότηση αιγοπροβάτων.
      19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμ. Κουρουπάκης, συνταξιούχος ΟΓΑ, ζητεί να του χορηγηθεί το επίδομα παραπληγίας – τετραπληγίας.
      20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Μετεωρολογικός Σταθμός Σητείας ζητεί την πρόσληψη προσωπικού για την κάλυψη των αναγκών του σταθμού.
      21) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία το Τμήμα Ανατολικής Στερεάς του Τεχνικού Επιμελητηρίου Ελλάδος διατυπώνει τις θέσεις του σχετικά με την εκπόνηση της μελέτης βελτίωσης της εθνικής οδού Μπράλλου – Άμφισσας.
      22) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό Συμβούλιο Διαμερίσματος Ροδόπης αναφέρεται στη δεινή θέση που περιήλθαν οι καπνοπαραγωγοί της περιοχής του από την απαράδεκτη τιμή που ισχύει φέτος στην ποικιλία καπνών «μπασμάς».
      23) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία Νομαρχιακοί Σύμβουλοι της Παράταξης «Συνεργασία για τη Μεσσηνία» και η Συντονιστική Επιτροπή Αγροτικών Συνεταιρισμών Δήμου Κορώνης ζητούν να μην εκποιηθούν οι αποθήκες του ΑΣΟ στην Κορώνη, να διατηρηθούν ως μνημείο του αγροτικού μας πολιτισμού και να αποδοθούν για πολιτιστική χρήση στην τοπική κοινωνία.
      24) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Εργατοϋπαλληλικό Κέντρο Ναυπλίου ζητεί την αύξηση των κονδυλίων των κοινωνικών δαπανών.
      25) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Μύκης Ξάνθης ζητεί την επίλυση προβλημάτων σχετικών με τη διαμορφούμενη αρνητικά για τους αγρότες κατάσταση στην αγορά του καπνού.
      26) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί την αύξηση της στρατιωτικής δύναμης στο νησί και την επίλυση του στεγαστικού τους προβλήματος.
      27) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί την απασχόληση ενός Λιμενοφύλακα για τις ανάγκες του νησιού.
      28) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί τη δημιουργία Γυμνασίου στο Αγαθονήσι.
      29) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί την επίλυση του προβλήματος των γεωτρήσεων στο Αγαθονήσι.
      30) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Κοινότητα Αγαθονησίου Δωδεκανήσου ζητεί τη λειτουργία υποκαταστήματος Αγροτικής Τράπεζας στο Αγαθονήσι.
      31) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία  ο Δήμος Κάσου Δωδεκανήσου ζητεί την αποζημίωση και των μη μονίμων κατοίκων της Κάσου για τις ζημιές που υπέστησαν από τη θεομηνία.
      32) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δήμος Κάσου Δωδεκανήσου ζητεί την άμεση αποκατάσταση των ζημιών στον κυματοθραύστη και στη νέα προβλήτα του λιμένα της Κάσου.
      33) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε δημοσίευμα εφημερίδας που αφορά στην κωλυσιεργία των υπευθύνων, όσον αφορά στα δάνεια στεγαστικής αποκατάστασης παλιννοστούντων.
      34) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Επιμελητήριο Εύβοιας ζητεί με νομοθετική ρύθμιση να εξασφαλιστεί η λειτουργία των νομίμως λειτουργούντων επιχειρήσεων και η χορήγηση νέων αδειών για τους Δήμους που δεν έχουν οριστεί Βιομηχανικές – Βιοτεχνικές Ζώνες.
      35) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Σύνδεσμος Γουνοποιών ’Αργους Ορεστικού και περιχώρων ζητεί να ισχύσουν συνοπτικές διαδικασίες για την επιστροφή του ΦΠΑ των γουνοποιητικών επιχειρήσεων.
      36) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Βιτσίου Καστοριάς ζητεί να μην καταργηθούν οικονομικά κίνητρα των ΟΤΑ που προήλθαν από συνένωση.
      37) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Τεχνικό Επιμελητήριο Ελλάδας – Τμήμα Ανατολικής Στερεάς ζητεί την αποδοχή απόψεων όσον αφορά στις εργασίες εκπόνησης της «Μελέτης Βελτίωσης Ε.Ο. Μπράλλου – Άμφισσας».
      38) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Γεώργιος Καπενεκάς, κάτοικος Χαλκίδας, ζητεί την επίλυση προβλήματος με το ΔΙΚΑΤΣΑ.
      39) Ο Βουλευτής Αργολίδας κ. ΓΕΩΡΓΙΟΣ ΤΣΟΥΡΝΟΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί την ικανοποίηση συνταξιοδοτικών αιτημάτων των μελών του.
      40) Ο Β΄ Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Προϊστάμενος της Διεύθυνσης Οικονομικών Υπηρεσιών Ξάνθης ζητεί την πρόσθετη οικονομική επιχορήγηση της Νομαρχιακής Αυτοδιοίκησης Ξάνθης.
      41) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Σύνδεσμος Ελαιουργών Νομού Ηρακλείου ζητεί την επίλυση του προβλήματος της κυκλοφορίας ΦΙΧ αυτοκινήτων ελαιουργικής χρήσης.
      42) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Δικαστικών και Εισαγγελέων Αρείου Πάγου διαμαρτύρεται για τις υπό προώθηση νομοθετικές ρυθμίσεις σε βάρος των συνταξιούχων, οι οποίες τροποποιώντας τις ισχύουσες διατάξεις καθιερώνουν τη διαχρονική μελλοντική ανισότητα μεταξύ όλων των συνταξιούχων.
      43) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Αγροτικών Συλλόγων Νομού Άρτας ζητεί την άμεση εκτίμηση των ζημιών που υπέστησαν οι εσπεριδοκαλλιέργειες στο Νομό, καθώς και την αποζημίωση των παραγωγών.
      44) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Σύλλογοι Σεισμοπαθών Νομού Αττικής ζητούν την παράταση της ισχύος της υπουργικής απόφασης για αίτηση επισκευής και λήψη δανείου έως 31/12/2004 κ.λπ.
      45) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Σχολική Επιτροπή Γυμνασίου – Λυκείου Καρδαμύλης Μεσσηνίας ζητεί να πληροφορηθεί αν είναι σύννομη η κατάταξη των προσληφθέντων οδηγών σε θέσεις ΙΔΑΧ σύμφωνα με το άρθρο 17 του Ν. 2839/2000.
      46) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία ο Δήμος Βιτσίου Καστοριάς ζητεί πληροφορίες σχετικά με τα έξοδα παραστάσεως του αντιδημάρχου Βιτσίου.
      47) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Αδελφότητα Ολυμπιτών Καρπάθου «Η ΔΗΜΗΤΡΑ» ζητεί την ολοκλήρωση του έργου της κατασκευής του δρόμου Όλυμπος – Σπόα.
      48) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Διευθυντής του Γυμνασίου Κάσου ζητεί την αποκατάσταση των ζημιών που υπέστη το Γυμνάσιο της Κάσου από τις πλημμύρες.
      49) Ο Βουλευτής Πειραιώς κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Πανελλήνιος Σύλλογος Επιτυχόντων μη Διορισθέντων Γραπτού Διαγωνισμού ΑΣΕΠ ζητεί την επίλυση επαγγελματικού προβλήματος των επιτυχόντων και μη διορισθέντων του διαγωνισμού ΑΣΕΠ Φεβρουαρίου 1998 για θέσεις στο Δημόσιο Τομέα.
      50) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Β΄ Δημοτικού Σχολείου Κυπαρισσίας Μεσσηνίας ζητεί να προαχθεί το Σχολείο σε 12θέσιο.
      Α. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1896/27-9-02 ερώτηση δόθηκε με το υπ’ αριθμ. 53573/17-10-02 έγγραφο από τον Υφυπουργό Οικονομικών η ακόλουθη απάντηση:
      «Απαντώντας στην ερώτηση με αριθμό 1896/27-9-02 που κατέθεσε στη Βουλή η Βουλευτής του Νομού Αργολίδας κ. Έλσα Παπαδημητρίου αναφορικά με την καθυστέρηση στην εξόφληση λογαριασμών των φαρμακοποιών από τα ασφαλιστικά ταμεία, σας γνωρίζουμε τα ακόλουθα, που άπτονται της αρμοδιότητάς μας:
      Με τις διατάξεις της παρ. ε του άρθρου 5 του Π.Δ. 67/2000 (ΦΕΚ 58/Α/00), όπως αντικαταστάθηκε με την παρ. 4 του άρθρου μόνου του Π.Δ. 8/2001 (ΦΕΚ 6/Α/01), ορίζεται ότι το Δημόσιο και οι φορείς και κλάδοι ασθένειας αρμοδιότητας Γενικής Γραμματείας Κοινωνικών Ασφαλίσεων υποχρεούνται να εκκαθαρίζουν και να εξοφλούν τους λογαριασμούς των φαρμακείων, σύμφωνα με τα οριζόμενα στους κανονισμούς των ασφαλιστικών οργανισμών.
      Οι Υπηρεσίες Δημοσιονομικού Ελέγχου (Υ.Δ.Ε) του Υπουργείου Οικονομίας και Οικονομικών, μετά την υποβολή, από τις αρμόδιες υπηρεσίες των Ν.Α, των δικαιολογητικών φαρμακευτικής περίθαλψης ασφαλισμένων του Δημοσίου, θα προβαίνουν στον έλεγχο αυτών και την έκδοση των σχετικών εντολών για την πληρωμή των εν λόγω δαπανών εντός τριάντα (30) ημερών, όπως έχει αναφερθεί στη με αριθμ. 2584/1-12-99 επιστολή του Υπουργού Οικονομικών.
      	Το Υπουργείο Οικονομίας και Οικονομικών καταβάλλει σημαντικές προσπάθειες για
      την έγκαιρη εξόφληση αυτής της κατηγορίας δαπανών. Με σκοπό την αποτελεσματικότερη και καλύτερη λειτουργία του συστήματος περίθαλψης των ασφαλισμένων του Δημοσίου, έχουν δοθεί σχετικές οδηγίες σε όλες τις Υ.Δ.Ε. για την άμεση προώθηση των δικαιολογητικών φαρμακευτικής περίθαλψης, ώστε να τηρείται το προαναφερόμενο χρονικό διάστημα για την πληρωμή των εν λόγω δαπανών και προσδιορίστηκαν οι ενέργειες στις οποίες πρέπει να προβαίνουν όλοι οι εμπλεκόμενοι φορείς (Ν.Α - Περιφέρειες - Υ.Δ.Ε.) για την εξασφάλιση των συμπληρωματικών, για την αιτία αυτή, πιστώσεων.
      Η πιθανή καθυστέρηση στην πληρωμή δαπανών φαρμακευτικής περίθαλψης, ασφαλισμένων του Δημοσίου που παρατηρείται σε ορισμένες περιπτώσεις, θεωρούμε ότι θα αντιμετωπισθεί σε πανελλήνια πλέον κλίμακα, με τη λειτουργία από 1-1-2003 του συσταθέντος με τις διατάξεις του Ν. 2768/99 (ΦΕΚ 273/Α199) Οργανισμού Περίθαλψης Ασφαλισμένων του Δημοσίου (Ο.Π.ΑΔ).
      Ο Υφυπουργός
      ΓΕΩΡΓΙΟΣ ΦΛΩΡΙΔΗΣ»
     2. Στην με αριθμό 1944/2-10-02 ερώτηση δόθηκε με το υπ’ αριθμ. 629/18-10-02 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ’ αριθμόν 1944/2-10-2002 ερώτηση του Βουλευτή κ. Παναγιώτη Λαφαζάνη, σας γνωρίζουμε τα εξής:
      Η εκτίμηση ότι δρομολογείται η «μεταολυμπιακή εκποίηση και ιδιωτική εκμετάλλευση ολυμπιακών έργων και αθλητικών εγκαταστάσεων» μέσω της εταιρείας «Ολυμπιακά Ακίνητα Α.Ε.», καθόλου δεν ανταποκρίνεται στην πραγματικότητα.
      Στο Ν. 3016/2002 (Εταιρική διακυβέρνηση, μισθολογικά, φορολογικές ρυθμίσεις κ.λπ. ΦΕΚ Α΄ 110/17.5.2002), υπογραμμίζεται κατηγορηματικά ότι αυτή θα λειτουργεί με βάση τις αρχές προαγωγής και εκπλήρωσης του δημόσιου συμφέροντος. Ειδικότερα, στο άρθρο 16 παρ. 2 του συγκεκριμένου Νόμου αναφέρεται: «Η εταιρεία λειτουργεί χάριν δημοσίου συμφέροντος και υπόκειται στην εποπτεία και τον έλεγχο του Κράτους, που ασκούνται από τους Υπουργούς Οικονομίας και Οικονομικών και Πολιτισμού».
      Ακόμα, στο άρθρο. 17 παρ. σημειώνεται: «Σκοπός της εταιρείας είναι η διοίκηση, η διαχείριση και η αξιοποίηση (της χρήσης μετά την τέλεση των Ολυμπιακών Αγώνων του 2004) των περιουσιακών στοιχείων που προκύπτουν από την εκτέλεση και λειτουργία Ολυμπιακών Έργων που ανήκουν κατά κυριότητα στο Ελληνικό Δημόσιο...».
      Στο ίδιο άρθρο και στην παρ. 3 μάλιστα διασαφηνίζεται ότι: «Για την επίτευξη του σκοπού της, η εταιρεία ασκεί κάθε πράξη ή δραστηριότητα που προσιδιάζει στη διαχείριση περιουσιακών στοιχείων, εξαιρουμένων μόνο των πράξεων πώλησης ή ανταλλαγής τους». Καθίσταται προφανές ότι η εταιρεία δεν πρόκειται αλλά ούτε είναι δυνατόν να εκποιήσει τα ακίνητά της.
	Τέλος, στο άρθρο 24, αναφέρεται: «Με κανονισμούς που καταρτίζονται από το διοικητικό συμβούλιο της εταιρείας και εγκρίνονται από τους Υπουργούς Οικονομίας και Οικονομικών και Πολιτισμού και δημοσιεύονται στην Εφημερίδα της Κυβερνήσεως, καθορίζονται οι όροι και οι διαδικασίες ανάθεσης μελετών και εκτέλεσης έργων και εργασιών, προμηθειών κινητών πραγμάτων, εξοπλισμού και συναφών εργασιών, αγορών ακινήτων, μισθώσεων, εκμισθώσεων και γενικά παραχωρήσεων χρήσης και κάθε άλλου ενοχικού ή εμπράγματος δικαιώματος, πλην των πωλήσεων και ανταλλαγών κινητών και ακινήτων πραγμάτων, σύμφωνα με τα ΠΔ 370/1995 (ΦΕΚ 199 Α'), 346/1998 (ΦΕΚ 230 Α') και 334/2000 (ΦΕΚ 279 Α') και κάθε σχετική διάταξη της κείμενης νομοθεσίας».
             Ο Υπουργός
             ΕΥΑΓΓΕΛΟΣ ΒΕΝΙΖΕΛΟΣ»
             3. Στην με αριθμό 1961/2.10.02 ερώτηση δόθηκε με το υπ’ αριθμ. 103593/18.10.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
             «Απαντώντας στην ερώτηση με αριθμό 1961/2.10.02, την οποία κατέθεσε η Βουλευτής κ. Μαρία Δαμανάκη και η οποία αναφέρεται στις εξετάσεις των αποφοίτων με το παλαιό σύστημα των Δεσμών, σας γνωρίζουμε τα ακόλουθα:
             1) Με την αλλαγή του συστήματος εισαγωγής στην Τριτοβάθμια Εκπαίδευση καθορίστηκε από το νομοθέτη να δοθεί μεταβατική περίοδος ισχύος του παλαιού συστήματος (Δέσμες). Προσδιόρισε τη διάρκεια ισχύος της μεταβατικότητας αυτής για δύο ακαδημαϊκά έτη (2000-2001 και 2001-2002) και όρισε ότι οι θέσεις εισακτέων των υποψηφίων του παλαιού συστήματος θα αντιστοιχούν σε ποσοστό θέσεων ανάλογα με τον αριθμό των υποψηφίων της κατηγορίας αυτής σε σχέση με το συνολικό αριθμό υποψηφίων στην Τριτοβάθμια Εκπαίδευση, σύμφωνα με τις διατάξεις της παραγράφου 7 του άρθρου 2 του ν.2525/1997 όπως αντικαταστάθηκε με το εδάφιο β' της παραγράφου 36 του άρθρου 14 του Ν.2817/2000 (Φ.Ε.Κ. 78 Τ.Α' ).
             2) Με βάση την εξουσιοδοτική αυτή διάταξη καθορίστηκε και ο αριθμός εισακτέων σπουδαστών στα Τμήματα και στις Σχολές της Τριτοβάθμιας Εκπαίδευσης για τα ακαδημαϊκά έτη 2000-2001 και 2001-2002 με τις αριθμ. Φ.252.11/Β6 2284/30.7.2001 (Φ.Ε.Κ. 1045 τ.Β') και Φ.253.1/Β6 2283/27.7.2001 (Φ.Ε.Κ. 1008 τ.Β') Υπουργικές αποφάσεις με τις οποίες καθορίστηκαν και τα ποσοστά εισαγωγής των υποψηφίων με το παλαιό σύστημα (Δέσμες) τα αντίστοιχα ακαδημαϊκά έτη.
             3) Μετά την έκδοση της αριθμ. Φ.252.11/Β6 293/19.4.2000 (Φ.Ε.Κ. 589 τ.Β') Υπουργικής απόφασης «Καθορισμός αριθμού εισακτέων σπουδαστών κλπ.» για το ακαδημαϊκό έτος 2000-2001 και κατόπιν σχετικής αίτησης ακύρωσης εκδόθηκε η αριθμ. 2230/2000 απόφαση του Συμβουλίου της Επικρατείας (Σ.τ.Ε.). Σε συμμόρφωση προς τη δικαστική αυτή απόφαση το Υπουργείο προχώρησε στην έκδοση της αριθμ. Φ.252.11/Β6 1151/2000 (ΦΕΚ. 1073/τ.6') ομοίας Υπουργικής απόφασης στην οποία περιγράφονται τα στατιστικά δεδομένα και η μαθηματική μέθοδος που χρησιμοποιήθηκε για τον ορισμό του ποσοστού θέσεων για τους υποψηφίους του παλαιού συστήματος (Δέσμες) για το ακαδημαϊκό έτος 2000-2001. 
             Κατά της ανωτέρω Υπουργικής απόφασης και κατόπιν σχετικών αιτήσεων ακύρωσης εκδόθηκαν οι αριθμ. 1788, 1789, 1790 και 1791/2001 αποφάσεις του Σ.Τ.Ε. Μετά την έκδοση των ανωτέρω δικαστικών αποφάσεων με τις οποίες υποδεικνύονταν διαφορετική μαθηματική μέθοδος υπολογισμού του ποσοστού θέσεων εισακτέων για τους υποψηφίους με το σύστημα των Δεσμών, σύμφωνα με το οικείο σκεπτικό, το ΥΠ.Ε.Π.Θ. προχώρησε στην έκδοση και για το εν λόγω ακαδημαϊκό έτος νέας Υπουργικής απόφασης σε συμμόρφωση προς τις δικαστικές αυτές αποφάσεις, αφού υπήρχε δεδικασμένο και ήταν υποχρεωμένο να το ακολουθήσει. Αυτός ήταν και ο λόγος έκδοσης της αριθμ. Φ.252.11/Β6 2284/30.7.2001 (ΦΕΚ. 1045 τ.Β' ) Υπουργικής απόφασης σε αντικατάσταση ομοίας προγενέστερης. Στο αιτιολογικό της απόφασης αυτής αποδεικνύονταν ότι η μέθοδος που υπέδειξε το δικαστήριο οδηγούσε σε μείωση του αριθμού θέσεων, δηλαδή ήταν δυσμενέστερη μέθοδος για τους αιτούντες.
             Το ΥΠ.Ε.Π.Θ. για να μην ανατρέψει τα δεδομένα αφού μάλιστα ήταν δυσμενέστερα για τους αιτούντες (κάποιοι λόγω της προκύπτουσας μείωσης των θέσεων εισακτέων θα έπρεπε να διαγραφούν από τις Σχολές επιτυχίας τους) δεν άλλαξε το αρχικό ποσοστό θέσεων, αιτιολογώντας την ενέργειά του αυτή.
             Κατά της τελευταίας αυτής Υπουργικής απόφασης κατατέθηκαν αιτήσεις ακύρωσης ενώπιον της Ολομέλειας του Σ.τ.Ε., οι οποίες εκδικάστηκαν στις αρχές του έτους από την Ολομέλεια πλέον του Σ.τ.Ε. και αναμένεται η καθαρογραφή της σχετικής απόφασης.
             Ο Υπουργός
             ΠΕΤΡΟΣ Δ. ΕΥΘΥΜΙΟΥ»
             4. Στην με αριθμό 1964/2.10.02 ερώτηση δόθηκε με το υπ’ αριθμ. 647/21.10.02 έγγραφο από τον Υπουργό Πολιτισμού η ακόλουθη απάντηση:
             «Σχετικά με την υπ’ αριθμόν 1964/2.10.2002 ερώτηση του Βουλευτή κ. Αναστάσιου Σπηλιόπουλου, σας γνωρίζουμε τα εξής:
             Η 505/19.8.2002 Απόφαση της Επιτροπής Αναστολών του Στ.Ε. δεν επηρεάζει σε τίποτα την πορεία της ειδικής εκκαθάρισης των Ανωνύμων Αθλητικών Εταιρειών που υπήχθησαν με αποφάσεις των κατά τόπο αρμοδίων Εφετείων στο καθεστώς αυτό. Η αναστολή αφορά ατομικώς και μόνο τον αιτούντα. 
             Ο Υπουργός
             ΕΥΑΓΓΕΛΟΣ ΒΕΝΙΖΕΛΟΣ»
             5. Στην με αριθμό 1987/3.10.02 ερώτηση δόθηκε με το υπ’ αριθμ. 1041/18.10.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
             «Απαντώντας στην ερώτηση με αριθμό 1987/3.10.02 την οποία κατέθεσε η Βουλευτής κ. Ασημ. Ξηροτύρη-Αικατερινάρη και αφορά στην κάλυψη της δαπάνης για τη μεταφορά των μαθητών του Νομού Χαλκιδικής, σας γνωρίζουμε τα ακόλουθα:
             Η μεταφορά μαθητών Πρωτοβάθμιας και Δευτεροβάθμιας Εκπαίδευσης που κατοικούν μακριά από την έδρα του σχολείου τους πραγματοποιείται σύμφωνα με την αριθμ ΙΒ/6071/98 (ΦΕΚ 932/98 τ.Β΄) Κ.Υ.Α των Υπουργών Εσωτερικών, Δημόσιας Διοίκησης και Αποκέντρωσης, Οικονομικών, Εθνικής Παιδείας και Θρησκευμάτων, Μεταφορών και Επικοινωνιών.
             Mε το Π.Δ. 161/2000 (ΦΕΚ 145 Α') η αρμοδιότητα μεταφοράς μαθητών έχει μεταβιβαστεί στις Νομαρχιακές Αυτοδιοικήσεις.
             Σύμφωνα με τη διάταξη της παραγράφου 24 του άρθρου 2 του ν.2621/98 οι πιστώσεις για τη μεταφορά μαθητών εγγράφονται στους προϋπολογισμούς εξόδων κάθε περιφέρειας και με απόφαση του Γραμματέα της Περιφέρειας επιχορηγούνται οι Νομαρχιακές Αυτ/σεις για την αντιμετώπιση των δαπανών μεταφοράς μαθητών.
             Για το τρέχον έτος το ποσό που έχει εγγραφεί είναι 45.000.000 ευρώ εκ των οποίων 2.400.000 ευρώ στην περιφέρεια Κεντρικής Μακεδονίας και έχει δοθεί το ποσοστό διάθεσης 100% της πίστωσης αυτής
             Πρόσφατα, με την αριθμ 2/47552/17-9-02 απόφαση το Γ.Λ.Κ. διέθεσε ποσό 7.300.000 ευρώ στις Περιφέρειες όλης της χώρας, εκ των οποίων 1.050.000 ευρώ στην περιφέρεια Κεντρικής Μακεδονίας, για να αντιμετωπιστούν οι δαπάνες για τη μεταφορά των μαθητών.
             Τέλος σας γνωρίζουμε ότι το ΥΠΕΠΘ βρίσκεται σε επικοινωνία με το Γ.Λ.Κ. για την αντιμετώπιση του προβλήματος. 
             Ο Υπουργός
             ΠΕΤΡΟΣ ΕΥΘΥΜΙΟΥ»
             6. Στην με αριθμό 2013/7.10.02 ερώτηση δόθηκε με το υπ’ αριθμ. 42894/21.10.02 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
             «Απαντώντας στην με αριθμό 2013/7.10.02 ερώτηση του Βουλευτή κ. Στέφανου Μάνου και σε συνέχεια των παραπάνω σχετικών, σας γνωρίζουμε ότι, παράπονα ή καταγγελίες, εκ μέρους δημοτών ή. υποψήφιων δημάρχων, νομαρχών, για πιθανολογούμενες ή γενόμενες παραβάσεις που αφορούν στη χρήση των χώρων της υπαίθριας διαφήμισης σύμφωνα. με τις διατάξεις του ν. 2946/2001 κατά την προεκλογική περίοδο των δημοτικών, κοινοτικών και νομαρχιακών εκλογών της 13ης Οκτωβρίου 2002 βάσει των διατάξεων του άρθρου 9 του ν.3023/2002, δεν έχουν περιέλθει στο Υπουργείο μας.
             Ο Υπουργός
             Κ. ΣΚΑΝΔΑΛΙΔΗΣ»)
      
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 9 Μαΐου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 και 3 Καν. Βουλής)
      1. Η με αριθμό 585/6-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Φραγκιαδουλάκη προς τον Υπουργό Ανάπτυξης, σχετικώς με τη διακίνηση του Τύπου στο Νομό Ηρακλείου.
      2. Η με αριθμό 592/6-5-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με την καθυστέρηση επικύρωσης των εκλογικών αποτελεσμάτων των εκλογών αιρετών εκπροσώπων, στα Υπηρεσιακά Συμβούλια των εκπαιδευτικών της Δευτεροβάθμιας Εκπαίδευσης.
      3. Η με αριθμό 588/6-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τη συμμετοχή Ελλήνων διπλωματών σε σύσκεψη που πραγματοποιήθηκε στην Αβάνα της Κούβας στην αμερικανική αποστολή, τις καταγγελίες της Κουβανικής Κυβέρνησης κλπ.
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Καν. Βουλής)
      1. Η με αριθμό 586/6-5-2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Εργασίας και Κοινωνικών Ασφαλίσεων, σχετικώς με την επανάκριση των βαριά αναπήρων για την ικανότητά τους να οδηγούν κλπ.
      2. Η με αριθμό 589/6-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του νέου γηπέδου της Ποδοσφαιρικής Ανώνυμης Εταιρείας Α.Ε.Κ. στη Φιλαδέλφεια κλπ
      3. Η με αριθμό 587/6-5-2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Οικονομίας και Οικονομικών, Ανάπτυξης, σχετικώς με την απώλεια των χρημάτων των μικροεπενδυτών στο χρηματιστήριο, τις ευθύνες της Κυβέρνησης, κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
	Πρώτη είναι η με αριθμό 578/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Λεβογιάννη προς τον Υπουργό Ανάπτυξης, σχετικώς με το κλείσιμο του σταθμού παραγωγής ηλεκτρικού ρεύματος στην Άνδρο κλπ.
	Η επίκαιρη ερώτηση του κ. Νικόλαου Λεβογιάννη έχει ως εξής:
      «Οι εργαζόμενοι στο Σταθμό Παραγωγής Ηλεκτρικού Ρεύματος της Άνδρου βρίσκονται τον τελευταίο καιρό σε μεγάλη αναστάτωση, εξαιτίας φημών και πληροφοριών από κύκλους της Δημόσιας Επιχείρησης Ηλεκτρισμού ότι θα κλείσει ο σταθμός. Πρόκειται για είκοσι επτά εργαζόμενους, μόνιμους κατοίκους της Άνδρου. Το έργο διασύνδεσης των Κυκλάδων με υποβρύχιο καλώδιο μεταφοράς ρεύματος από την Κάρυστο έχει σταματήσει από το Συμβούλιο της Επικρατείας για περιβαλλοντικούς λόγους και έχει παραμείνει αυτό ημιτελές δέκα χρόνια. Έχει επίσης αποδειχτεί ότι η ηλεκτροδότηση της Άνδρου και της Τήνου από την Κάρυστο είναι άκρως προβληματική, με πολύωρες διακοπές και συχνή πτώση της τάσης του ρεύματος.
      Είναι φανερό ότι η Δημόσια Επιχείρηση Ηλεκτρισμού για λόγους οικονομικούς, προχωρεί βιαστικά στην ηλεκτροδότηση της Άνδρου και της Τήνου από ένα δίκτυο προβληματικό και ημιτελές και ταυτόχρονα στο κλείσιμο του σταθμού παραγωγής της Άνδρου. Το 1986 οι εργαζόμενοι στο σταθμό ήταν σαράντα και σήμερα που η παραγωγή ρεύματος έχει αυξηθεί κατά 100%, οι εργαζόμενοι είναι μόνο είκοσι επτά.
      Ερωτάται ο Υπουργός:
      Ποιο τελικά είναι το χρονοδιάγραμμα της ΔΕΗ σχετικά με το έργο ηλεκτροδότησης των Κυκλάδων με υποβρύχιο καλώδιο;
      Προτίθεται να κλείσει το σταθμό αυτό και πότε;
      Αν κλείσει ο σταθμός, τι θα γίνει με τους εργαζόμενους σ’ αυτόν;
      Γιατί η ΔΕΗ δεν απαντά στα έγγραφά τους, γιατί τους κρατά ομήρους ενός προγράμματος που δεν προχωρεί και έχει αποδειχθεί αναξιόπιστο;»
      Ο Υφυπουργός Ανάπτυξης κ. Αλέξανδρος  Καλαφάτης έχει το λόγο. 
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε.
     Αγαπητέ συνάδελφε, η διασύνδεση, όπως γνωρίζετε εξάλλου, των Κυκλάδων, Άνδρου, Τήνου, Μυκόνου και Σύρου με το ηπειρωτικό σύστημα, το οποίο είναι και ισχυρό και αξιόπιστο, αποφασίστηκε από πολλά χρόνια, περίπου από τη δεκαετία του 1980 και η κατασκευή του έργου άρχισε το 1990. Μέχρι σήμερα, σύμφωνα με τα στοιχεία που μας παρέχει η ΔΕΗ, έχει κατασκευαστεί το 80% του όλου έργου. 
      Το έργο αυτό κοστίζει σε σημερινές τιμές πάνω από 20 δισεκατομμύρια δραχμές και έχει σταματήσει στο τμήμα που αφορά τα νησιά Τήνο, Σύρο, Μύκονο, σύμφωνα με αποφάσεις που εκδόθηκαν από το Συμβούλιο της Επικρατείας και από το Πρωτοδικείο της Σύρου, μετά από προσφυγές που έκαναν οι κάτοικοι των νησιών, παρόλο που αυτή η λύση παρουσιάζει τρία πολύ σημαντικά πλεονεκτήματα. 
      Πρώτον, εξασφαλίζει μακροχρόνια ενεργειακή επάρκεια των νησιών και αυξημένη αξιοπιστία τροφοδότησης.
      Δεύτερον, αισθητική περιβαλλοντική αναβάθμισή τους, δεδομένου ότι οι υφιστάμενοι αυτόνομοι σταθμοί παραγωγής παύουν να λειτουργούν και μπαίνουν σε κατάσταση ψυχρής εφεδρείας, άρα έχουμε εξάλειψη κινδύνων ρύπανσης από διαρροή καυσίμου, απαλλαγή από τα προϊόντα καύσεως του πετρελαίου και το θόρυβο των μηχανών. 
      Τρίτον, έχουμε δυνατότητα αξιοποίησης του αιολικού δυναμικού των Κυκλάδων που είναι μια πολύ σημαντική προοπτική. 
      Η λύση της κάλυψης των αναγκών της νήσου Άνδρου με ενίσχυση του υπάρχοντος αυτόνομου σταθμού παραγωγής είναι πρακτικά ανεφάρμοστη, λόγω της άμεσης γειτνίασής του με κατοικημένη περιοχή και περιορισμένης δυνατότητας επέκταση των εγκαταστάσεών του. 
      Η ΔΕΗ ως μόνιμη βιώσιμη λύση και τεχνικά εφαρμόσιμη είναι αυτή που έχει υιοθετηθεί και εφαρμόζεται, με τις δυσκολίες όμως που γνωρίζουμε. Εξάλλου και στη χώρα μας αλλά και από τη διεθνή πολιτική, προκύπτει ότι αυτή είναι η καλύτερη προοπτική. 
      Σχετικά με το ερώτημά σας για τον υπάρχοντα σταθμό ηλεκτροπαραγωγής και το προσωπικό λειτουργίας σας ενημερώνω ότι η ΔΕΗ δεν πρόκειται να σταματήσει το σταθμό και δεν έχει προς το παρόν αντιμετωπίσει την πιθανότητα να πάει αλλού τους εργαζομένους. Το λέω, γιατί υπάρχει η εύλογη ανησυχία των εργαζομένων. 
      ΠΡΟΕΔΡΟΣ (Απόστολος Κακλαμάνης): Ο κ. Λεβογιάννης έχει  το λόγο. 
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, το τελευταίο τουλάχιστον σημείο που θίξατε, στο μεγάλο πρόβλημα πράγματι που έχουν οι εργαζόμενοι και την ανασφάλεια που αισθάνονται, το θεωρώ ως πολύ θετικό, γιατί πρόκειται για τριάντα περίπου οικογένειες ανθρώπων, που είναι μόνιμοι κάτοικοι της Άνδρου, που έχουν έντονη παρουσία στην κοινωνία της Άνδρου, που είναι ντόπιοι. Σ’ αυτά τα νησιά πρέπει να δημιουργούμε τις προϋποθέσεις ώστε να μην παρουσιάζεται το φαινόμενο της αστυφιλίας. Τους έχουμε ανάγκη. Γι’ αυτό σας ευχαριστώ. 
     Σε ό,τι αφορά όμως το συνολικότερο πρόβλημα της ηλεκτροδότησης των νησιών πρέπει να επισημάνω, κύριε Πρόεδρε, ότι τα μεγάλα προβλήματα που έχουν μπροστά τους και αντιμετωπίζουν ήδη τα νησιά, δεν είναι η ανάπτυξη με την ευρεία της έννοια, αλλά είναι η ηλεκτροδότηση και η υδροδότηση. Ακόμα θα έλεγα είναι το μεγάλο θέμα της προστασίας του περιβάλλοντος. Το λέω, γιατί βλέπω εδώ και την κ. Ζήση, που είναι ιδιαίτερα ευαίσθητη πράγματι σ’ αυτόν τον τομέα. 
      Οφείλω να πω ότι απειλούνται αυτοί οι ιδιαίτερου φυσικού κάλλους τόποι από την άναρχη δόμηση, παρά τις προσπάθειες που καταβάλλονται. Οι εξελίξεις σε αυτό τον τομέα τρέχουν με γρηγορότερους ρυθμούς. 
      Η ΔΕΗ  είναι οπωσδήποτε  μια επιχείρηση που θέλει να είναι κερδοφόρα, δεν μπορεί όμως να θυσιάζει την ανάπτυξη ενός τόπου και ιδιαίτερα των νησιών, που προστατεύονται και από το Σύνταγμά μας από τη γνωστή διάταξη, στο όνομα της καλής οικονομικής της κατάστασης. 
      Οφείλω να σημειώσω, κύριε Πρόεδρε και κύριε Υφυπουργέ, ότι η ΔΕΗ έχει εγκαταλείψει τα νησιά. Αναφέρω ένα παράδειγμα. Σ’ αυτό το σταθμό παραγωγής της Άνδρου, ο οποίος ηλεκτροδοτεί και την Τήνο, το 1986 υπηρετούσαν σαράντα εργαζόμενοι και σήμερα είναι είκοσι επτά. 
      Αυτό συμβαίνει σε όλους τους σταθμούς παραγωγής των νησιών, αλλά και στις άλλες διοικητικές υπηρεσίες της ΔΕΗ. Δεν μπορεί να συνεχιστεί άλλο αυτή η κατάσταση και κάτι πρέπει να κάνουμε. 
      Το έργο, στο οποίο αναφέρεται η ΔΕΗ στην ενημέρωση που σας έκανε για την ηλεκτροδότησή τους με υποβρύχιο καλώδιο, είναι ουσιαστικά κατεστραμμένο. Το Συμβούλιο της Επικρατείας δεν πρόκειται να αφήσει να γίνει. Πρέπει, λοιπόν, να αναζητήσει η ΔΕΗ άλλες λύσεις.
      Σημειώνω, κύριε Πρόεδρε, και σας ευχαριστώ για την ανοχή σας, ότι ένας διαγωνισμός που ξεκίνησε το Δεκέμβριο, για να νοικιάσει η ΔΕΗ φορητούς στροβίλους και να τους εγκαταστήσει στους σταθμούς παραγωγής, για να μπορέσει να καλύψει την αυξανόμενη καθημερινά ζήτηση, περιέργως ακυρώθηκε πριν από δεκαπέντε μέρες. Δεν καταλαβαίνω τι θα γίνει φέτος το καλοκαίρι που η ζήτηση θα είναι πολύ μεγαλύτερη από πέρυσι. Οι καταστροφές που υφίστανται οι επιχειρήσεις, είναι πάρα πολύ μεγάλες και πρέπει να σας πω ότι οι διακοπές ρεύματος είναι πολυήμερες.
      Εγώ θα επανέλθω και άλλες φορές σε αυτό το ζήτημα, διότι θα πρέπει να καταλάβει η ΔΕΗ που έχει ιδιωτικοποιηθεί, αλλά είναι εταιρία που ανήκει το μεγαλύτερο ποσοστό της στο ελληνικό δημόσιο, ότι επιτελεί και κοινωνικό έργο. Δεν μπορεί να παραγνωρίζει το ίδιο το Σύνταγμα, διότι αυτό κάνει. 
      Οφείλω να σημειώσω και πάλι ότι έχει εγκαταλείψει τα νησιά στην τύχη τους.
      Ευχαριστώ.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, σωστά αναφέρατε ότι τα προβλήματα που σήμερα αντιμετωπίζουν τα νησιά, δεν είναι τα προβλήματα που είχαν πριν από λίγα χρόνια. Σήμερα αντιμετωπίζουμε προβλήματα ανάπτυξης και μέσα σε αυτά συμπεριλαμβάνονται η υδροδότηση και η ηλεκτροδότηση. 
     Θα πρέπει να πούμε ορισμένα πράγματα που είναι αποφάσεις. Η ΔΕΗ πραγματικά έχει παίξει πολύ σημαντικό ρόλο στο παρελθόν και έχει προσφέρει κοινωνικά στην ελληνική πολιτεία. 
      Σήμερα, όμως, έχει αλλάξει το διεθνές περιβάλλον. Σήμερα είμαστε σε μία απελευθερωμένη αγορά ενέργειας και θα πρέπει η ΔΕΗ να προχωρήσει και να δει το μέλλον μέσα από αυτήν την προοπτική. Δεν μπορούμε να αμφισβητήσουμε και δεν μπορούμε να μη βλέπουμε το νέο περιβάλλον στο οποίο ζούμε. Μακάρι, να μην υπήρχε, αλλά αυτό υπάρχει. Η ζωή προχωρά με αυτό που υπάρχει και όχι με αυτό που θα θέλαμε να υπάρχει.
      Επομένως, πρέπει η ΔΕΗ να προχωρήσει, λαμβάνοντας υπόψη και σεβόμενη τα οικονομικά μεγέθη.
      Ταυτόχρονα, όμως, και σύμφωνα με την ιστορία της, η ΔΕΗ πρέπει, όπου υπάρχει η αδήριτη κοινωνική ανάγκη, να έχει τη δυνατότητα να προσφέρει την κοινωνική της συνδρομή.
      Συμπερασματικά θέλω να πω τα εξής:
      Πρώτον, η ΔΕΗ θα εξασφαλίσει ή σχεδιάζει να εξασφαλίσει –και ελπίζουμε να ξεπεράσουμε τα δικαστικά προβλήματα- τη διασύνδεση των νησιών, όπως έχει κάνει σε πάρα πολλά νησιά της χώρας, με υποβρύχιο καλώδιο. Αυτή είναι η διεθνής πρακτική και αυτή είναι η πρακτική που έχει επιτύχει και στη χώρα μας. Είναι η αξιόπιστη πρακτική που θα μπορέσει για πάντα να δίνει μία σωστή και εξασφαλισμένη ηλεκτροδότηση στα νησιά μας.
      Δεύτερον, δεν υπάρχει απόφαση για κλείσιμο του εργοστασίου.
      Τρίτον, δεν υπάρχει απόφαση για μετακίνηση των εργαζομένων.
      Επίσης, θα ήθελα να καταλήξω ότι τους προβληματισμούς σας που είναι απόλυτα σεβαστοί, θα τους συζητήσουμε με τη ΔΕΗ, ούτως ώστε και μαζί να κάνουμε μία σύσκεψη, αν θέλετε, και να δούμε αυτά που αναφέρατε και να μπορέσουμε να τα ανασκευάσουμε.
      ΠΡΟΕΔΡΟΣ (Απόστολος Κακλαμάνης): Η δεύτερη με αριθμό 583/5-5-2003 επίκαιρη ερώτηση του Βουλευτή της Νέας Δημοκρατίας κ. Σπήλιου Σπηλιωτόπουλου προς τους Υπουργούς Εθνικής Άμυνας, Εμπορικής Ναυτιλίας, σχετικώς με το πρόσφατο επεισόδιο σε βάρος ελληνικού αλιευτικού στα διεθνή ύδατα, τις τουρκικές κ.λπ. διαγράφεται λόγω κωλύματος του ερωτωμένου Υπουργού.
      Θα συζητηθεί η τρίτη με αριθμό 580/5-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τη χωροθέτηση νέων χώρων επεξεργασίας και διάθεσης των απορριμμάτων στην Αττική κ.λπ.
      Η επίκαιρη ερώτηση του κ. Αντωνίου Σκυλλάκου έχει ως εξής:
      «Τα αδιέξοδα της πολιτικής διαχείρισης των απορριμμάτων στην Αττική, που εφαρμόζουν για δεκαετίες τώρα οι κυβερνήσεις, έχουν δημιουργήσει εκρηκτικές καταστάσεις και στρώνουν το δρόμο για επικίνδυνες «λύσεις», όπως λόγου χάρη η καύση, για αποσπασματική «αντιμετώπιση» του προβλήματος (απόσπαση της ενιαίας διαχείρισης από τον Ενιαίο Σύνδεσμο Δήμων και Κοινοτήτων Αττικής και ανάθεσή της τοπικά κατά περίπτωση), για διαιώνιση της ασυδοσίας με τις ανεξέλεγκτες χωματερές, για διατήρηση των υπέρογκων αντισταθμιστικών τελών που πληρώνουν οι κάτοικοι όλης της Αττικής στο Δήμο Άνω Λιοσίων, για επιτάχυνση της διαδικασίας ιδιωτικοποίησης με την εισβολή του μεγάλου κεφαλαίου και στη διαχείριση των στερεών αποβλήτων, για να παραμένει η Δυτική Αττική βασικός αποδέκτης του πολύ μεγαλύτερου μέρους των απορριμμάτων της Αττικής κλπ.
      Ερωτάται η κυρία Υπουργός ποια μέτρα πρόκειται να πάρει η Κυβέρνηση και πότε, ώστε να χωροθετηθούν άμεσα οι απαιτούμενες εγκαταστάσεις επεξεργασίας και διάθεσης των απορριμμάτων, χωρίς επιβάρυνση κατοικημένων περιοχών και δίχως γεωγραφικούς περιορισμούς, να διασφαλισθεί ο δημόσιος και κοινωνικός χαρακτήρας του τομέα, να αποκλειστεί η καύση –με όποια μορφή της- σαν μέθοδος διαχείρισης, να προωθηθεί πρόγραμμα άμεσης αποκατάστασης των ανεξέλεγκτων χωματερών, να εκλογικευθούν τα υψηλά αντισταθμιστικά τέλη που καταβάλλουν οι ΟΤΑ στο Δήμο Άνω Λιοσίων, να αντιμετωπιστεί άμεσα και αποτελεσματικά η διαχείριση των μολυσματικών και των επικίνδυνων αποβλήτων;»
      Η Υφυπουργός Περιβάλλοντος, Χωροταξίας και Δημοσίων Έργων κ. Ροδούλα Ζήση έχει το λόγο. 
     ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, είναι γεγονός ότι το ερώτημα που θέτει ο  κύριος συνάδελφος ακουμπά στο μεγάλο προβληματισμό που υπάρχει για την κατάργηση των ανεξέλεγκτων χωματερών και την αποκατάσταση όλων αυτών των χώρων. Η Κυβέρνηση και το ΥΠΕΧΩΔΕ έχει ήδη συντάξει ένα νέο σχεδιασμό, σύμφωνα πάντα με τις κοινοτικές προδιαγραφές και την ελληνική νομοθεσία, γιατί λόγω αυτού του προβλήματος έχουμε σε εξέλιξη στο ευρωπαϊκό δικαστήριο καταγγελίες και ξέρετε ότι η καταγγελία αυτή που πάει να γίνει οριζόντια είναι η πιο επικίνδυνη και η πιο ισχυρή καταγγελία για τη χώρα. Απαιτείται, λοιπόν, άμεσα η εξεύρεση χώρων, η σύνταξη μελετών, η σύσταση φορέων υλοποίησης και φορέων διαχείρισης και όπως ξέρουμε η λειτουργία του ΧΥΤΑ των Άνω Λιοσίων, λόγω του αυξημένου συντελεστή κορεσμού προϋποθέτει και την ανάπτυξη νέων χώρων. Γι’ αυτό, λοιπόν, απαιτείται άμεσα η χωροθέτηση των άνω χώρων για ΧΥΤΑ για τα απορρίμματα που οδηγούνται σήμερα στα Άνω Λιόσια, γιατί όπως ξέρετε σήμερα έχουμε ένα εκατομμύριο οκτακόσιες χιλιάδες τόνους ετησίως. 
     Αυτή η στιγμή το δεύτερο κύτταρο του ΧΥΤΑ των Άνω Λιοσίων κατασκευάζεται και θα ξεκινήσει τη λειτουργία του τον Ιούνιο του 2003 έχει ένα χρόνο ζωής μέχρι το τέλος του 2004 ή μέσα του 2005. Άρα, λοιπόν, η σύνταξη μελετών, οι χωροθετήσεις, η δημιουργία νέων ΧΥΤΑ είναι απαραίτητη προϋπόθεση και σε αυτό το σχεδιασμό έχουμε προχωρήσει. Απαιτείται τουλάχιστον σύμφωνα με τις μελέτες και με όλες τις προδιαγραφές η χωροθέτηση τεσσάρων χώρων για την εγκατάσταση των κέντρων διαλογής των υλικών συσκευασίας. Απαιτείται επίσης –τα λέω συνοπτικά- η χωροθέτηση χώρων και η κατασκευή τουλάχιστον πέντε κεντρικών σταθμών μεταφόρτωσης των απορριμμάτων για την αποσυμφόρηση της περιοχής του ΧΥΤΑ και βέβαια από την κυκλοφορία των απορριμματοφόρων. Υπάρχει –το έχετε ακούσει άλλωστε, το έχει ανακοινώσει και η Υπουργός- ότι θα προχωρήσουμε σε νομοθετική ρύθμιση για τη χωροθέτηση αυτών των χώρων. Έχουν γίνει μελέτες οι οποίες δείχνουν την καταλληλότητα και η καταλληλότητα δεν είναι μόνο  μια συνιστώσα, αλλά είναι πάρα πολλές και εδαφολογικές και κοινωνικές και λειτουργικές, αν θέλετε, για να υπάρξει αυτή η νέα χωροθέτηση των χώρων και η λειτουργία των εγκαταστάσεων.
     Βεβαίως, υπάρχει και το θέμα των αρμοδιοτήτων και των ευθυνών. Η αποσαφήνιση γίνεται μέσα απ’ αυτό το σχεδιασμό των ευθυνών των φορέων διαχείρισης, δηλαδή των συνδέσμων των ΟΤΑ, των δήμων κλπ. και η σύμφωνη πορεία αυτού του σχεδιασμού, των μελετών, της χωροθέτησης και της νομοθετικής ρύθμισης γίνεται σύμφωνα με τους κανόνες της ορθολογικής διαχείρισης. 
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
     Κύριε Πρόεδρε, αν μπορέσω στη δευτερολογία μου θα αναφερθώ στην Αττική και σ’ αυτή την συγκεκριμένη χωροθέτηση. 
     Σας ευχαριστώ. 
     ΠΡΟΕΔΡΟΣ (Απόστολος Κακλαμάνης): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Το θέμα αυτό έχει μακρά ιστορία και περιμένω κάποτε από το Υπουργείο και από την Κυβέρνηση να αναλάβουν την ευθύνη για τη μεγάλη καθυστέρηση. Δεν είμαστε στο παρά πέντε ούτε στο και πέντε. Είμαστε πολύ χειρότερα διότι αυτό το κύτταρο που θα υποδέχεται το νέο κύτταρο στα Λιόσια έχει περιθώριο να δέχεται τα σκουπίδια λιγότερο χρόνο απ’ όσο χρειάζεται για να γίνουν οι μελέτες και να κατασκευαστούν οι νέοι χώροι υγειονομικής ταφής.
      Δεύτερον, τα παραπέμπετε όλα, ενώ ζητάμε πληροφόρηση, στον προγραμματισμό που θα ανακοινωθεί ενόψει του νομοσχεδίου που θα καταθέσετε, όπως λέει το Υπουργείο. Υπάρχουν, όμως, μεγάλες ανησυχίες και θα θέλαμε εάν είναι δυνατόν, εάν το γνωρίζετε και εάν προτίθεστε να ανοίξετε τα χαρτιά σας σαν Υπουργείο, να ξέρουμε τη θέση σας σε ορισμένα σοβαρά ζητήματα πριν έρθει το νομοσχέδιο, διότι εάν έρθει το νομοσχέδιο δύσκολα αλλάζει μετά. 
      Πρώτο ζήτημα: Θα επιβαρυνθεί ξανά η Δυτική Αττική και ιδιαίτερα ο Ασπρόπυργος, η Ελευσίνα και η Φυλή; Επιμένει το Υπουργείο στη λύση να γίνει μία χωματερή στη Φυλή, όπως ήταν μέχρι τώρα ο προγραμματισμός; Είμαστε αντίθετοι σ’ αυτό.
      Δεύτερο ζήτημα: Η καύση αποκλείεται σαν μέθοδος; Από αυτά που λέτε δεν φαίνεται καθαρά και από δηλώσεις της Υπουργού κ. Παπανδρέου το ζήτημα αυτό μένει ανοιχτό. Θα είναι μεγάλες οι επιπτώσεις εάν πάμε στην καύση. Έμμεσα το προτείνει και η Δήμαρχος Αθηνών δυστυχώς και είναι απαράδεκτη μία τέτοια πρακτική.
      Τρίτο ζήτημα: Θα καταργηθεί η ενιαία διαχείριση; Θα τους σπάσουμε σε πολλούς συνδέσμους; Εδώ χρειάζεται ενότητα. Ενιαίο είναι το συγκρότημα. Η κυρία Υπουργός είπε ότι μπορεί να αποδεχθεί το αίτημα ορισμένων δήμων της ανατολικής Αττικής.
      Τέταρτο ζήτημα: Θα μπουν και ιδιώτες μέσα σε ένα τόσο ευαίσθητο και κοινωνικού χαρακτήρα ζήτημα; 
      Σ’ αυτά πρέπει να μας απαντήσετε στη δευτερολογία σας. 
      Τα αντισταθμιστικά για τα δύο χρόνια θα τα πληρώνουν τόσο ακριβά στο Δήμο Νέων Λιοσίων όλοι οι δήμοι οι οποίοι φωνάζουν;
      Τέλος, πότε θα βγει αυτή η απόφαση για τα μολυσματικά και επικίνδυνα απόβλητα; Για τα μολυσματικά απόβλητα υπάρχει έτοιμη υπουργική απόφαση από το 1996, αλλά συγκεκριμένα συμφέροντα, που κάνουν μία ψεύτικη αποστείρωση, σας εμποδίζουν να θέσετε σε ισχύ αυτήν την απόφαση. Το ίδιο συμβαίνει και με τα επικίνδυνα απόβλητα.
      Τουλάχιστον, αυτά τα βασικά ζητήματα μην τα αφήνετε για το νομοσχέδιο. Ανοίξτε τα χαρτιά σας να μάθουμε ποιες είναι οι προθέσεις της Κυβέρνησης.
      ΠΡΟΕΔΡΟΣ (Απόστολος Κακλαμάνης): Η Υφυπουργός κ. Ζήση, έχει το λόγο.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, στη σειρά όλων αυτών των ερωτημάτων έχουμε απαντήσει πάρα πολλές φορές και μέσα στη Βουλή, αλλά και γενικότερα γιατί υπήρξε –το γνωρίζετε- ένας νομαρχιακός σχεδιασμός, ο οποίος ανατράπηκε όχι γιατί η βούληση της κυβέρνησης ήταν να ανατραπεί αυτός ο σχεδιασμός, αλλά γιατί ακριβώς μέσα από την υπάρχουσα κατάσταση, την άναρχη δυναμική που είχε επικρατήσει στη χώρα μας, τις καταγγελίες, τη συνεννόησή μας με την Ευρωπαϊκή Ένωση, αποφασίστηκε ο περιφερειακός σχεδιασμός δημοκρατικό τω τρόπω και -αν θέλετε- με όλες τις σύγχρονες τεχνικές προδιαγραφές και σύμφωνα με τις κοινοτικές οδηγίες. Αυτός ο περιφερειακός σχεδιασμός έδωσε κάποιες νέες χωροθετήσεις και ανάγκες. Αυτό το περιφερειακό σχεδιασμό προτιθέμεθα να τον υλοποιήσουμε.
       Επειδή ρωτάτε όμως για την Αττική πρέπει να σας πω ότι τα ζητήματα των νέων τεχνολογιών, των φιλικών προς το περιβάλλον, περνούν και αυτά από αναθεωρήσεις μέσα από τα ίδια τα όργανα της Ευρωπαϊκής Ένωσης. Η καύση που γίνεται σε κάποιες χώρες της Ευρωπαϊκής Ένωσης, σήμερα φαίνεται να αποτρέπεται. Δεν την απαγορεύει η κοινοτική οδηγία, δεν είναι μέσα στις προβλέψεις του σχεδιασμού, αλλά δεν μπορεί κανείς να πει παρά μόνο τα αποτελέσματα των μελετών και των συνεννοήσεων.
     Επιτρέψτε μου κύριε Πρόεδρε, επειδή είναι το συγκεκριμένο θέμα της Αττικής και πρέπει να αναφερθώ σ’ αυτό, να πω ότι με τον περιφερειακό σχεδιασμό της Αττικής και τις μελέτες που γίνονται και έγιναν προβλέπονται τα εξής: 
     Ένας ΧΥΤΑ στη Δυτική Αττική, ένας χώρος υγειονομικής ταφής υπολειμμάτων στη Δυτική Αττική, δύο ΧΥΤΑ στην Ανατολική Αττική, δύο εργοστάσια μηχανικής ανακύκλωσης και κομποστοποίησης στη Δυτική Αττική, μέχρι τρεις μονάδες μικρές και ευέλικτες κομποστοποίησης στην Ανατολική Αττική, πέντε κεντρικούς σταθμούς μεταφόρτωσης, δεκαοκτώ μικρά τοπικά συστήματα μεταφόρτωσης απορριμμάτων –τα δέκα ήδη λειτουργούν- τρία κέντρα διαλογής ανακυκλώσιμων υλικών, ένα στη Δυτική και δύο στην Ανατολική Αττική και αποκαταστάσεις ανεξέλεγκτων χωματερών.
      Να σας πω επίσης και ποιες θέσεις προβλέπουν οι μελέτες. Προβλέπουν για τη Βορειοανατολική Αττική τις θέσεις Μαύρο Βουνό, Γραμματικό και τις Τρύπες Πολυδενδρίου. Για τη Νοτειοανατολική Αττική τις θέσεις Κερατέα και λατομεία Κυριακού και για τη Δυτική Αττική τις θέσεις Σκαλιστήρι Φυλής και Μελετάνι Μάνδρας. 
      Η νομοθετική ρύθμιση είναι αυτό που βγήκε από τον περιφερειακό σχεδιασμό και που οι ορθολογικά και επιστημονικά τεκμηριωμένες μελέτες υπέδειξαν.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Υφυπουργού)
      ΠΡΟΕΔΡΟΣ (Απόστολος Κακλαμάνης): Κυρία Ζήση, ολοκληρώστε, σας παρακαλώ.
      ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Τελειώνω, κύριε Πρόεδρε.
      Οι χώροι που θα κατασκευαστούν, όπως προτείνει ο περιφερειακός σχεδιασμός, θα προταθούν μετά τη σύνταξη των περιβαλλοντικών μελετών. Όπως ξέρετε, στους υπόλοιπους χώρους θα υπάρξουν τα κέντρα διαλογής ανακυκλώσιμων υλικών, γιατί δεν είναι μόνο οι ΧΥΤΑ, είναι και άλλα υλικά συσκευασίας και επεξεργασίας και υπάρχει και μία ολόκληρη πορεία διαχείρισης αυτού του συστήματος, που καταλήγει σε ενέργεια και σε άλλες μορφές περιβαλλοντικής ευθύνης και αποκατάστασης του περιβάλλοντος.
      Σας ευχαριστώ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των βαλκανικών πολέμων 1912-1913», εξήντα μαθητές και δύο συνοδοί-καθηγητές από το Δημοτικό Σχολείο Χρυσοστόμου Σμύρνης της Νέας Σμύρνης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Θα συζητηθεί η τέταρτη με αριθμό 581/5-5-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με την καταβολή του πριμ παραγωγικότητας στους υπαλλήλους των Οργανισμών Τοπικής Αυτοδιοίκησης.
      Η επίκαιρη ερώτηση της κ. Ασημίνας Ξηροτύρη – Αικατερινάρη έχει ως εξής: «Είναι γνωστό το πρόβλημα που δημιουργήθηκε για την αναδρομική καταβολή αμοιβών, πάσης φύσεως επιδομάτων και των πριμ παραγωγικότητας στο προσωπικό των ΟΤΑ α΄ βαθμού και ειδικότερα με τη διατύπωση της παραγράφου 6α του άρθρου 27 του ν.3013/2002, από την οποία δεν προκύπτει η οριστική και γενική ρύθμιση όλων των θεμάτων για τη σύννομη καταβολή του πριμ παραγωγικότητας. 
      Το πρόβλημα οξύνθηκε στο Δήμο Θεσσαλονίκης με τις κινητοποιήσεις των εργαζομένων τις παραμονές των εκλογών της αυτοδιοίκησης και μεταφέρθηκε στη Βουλή, με τις σχετικές τροπολογίες που κατατέθηκαν από μας και τα άλλα κόμματα της Αντιπολίτευσης για την τροποποίηση της εν λόγω διάταξης. 
      Χαρακτηριστική ήταν η συζήτηση στην Ολομέλεια, η εμμονή του Υπουργού ότι η διάταξη καλύπτει όλες τις περιπτώσεις και δεν πάσχει σε τίποτα, όπως και η καθοριστική συμβολή του Προέδρου της Βουλής για την ομόφωνη απόφαση αυτής, που συνοψίσθηκε ως εξής: «Εάν κατά τους οποιουσδήποτε ελέγχους υπάρξει αρνητική κατάληξη, τότε η Βουλή αξιώνει από την Κυβέρνηση να φέρει νομοθετική διάταξη, για να καλύψει το θέμα». 
      Δυστυχώς, σήμερα κρίνονται από το Ελεγκτικό Συνέδριο ως μη σύννομες οι σχετικές αποφάσεις του Δήμου Θεσσαλονίκης και άλλων ΟΤΑ και οι εργαζόμενοι, παραμένοντας επί μακρόν απλήρωτοι, βρίσκονται υπό νέα κινητοποίηση.
      Μετά από αυτά, ερωτάται ο κύριος Υπουργός: 
      Θα προχωρήσει αμέσως στην κατάθεση της εν λόγω νομοθετικής ρύθμισης για να διασφαλισθεί το σύννομο της χορήγησης του πριμ παραγωγικότητας αδιακρίτως σε όλο το προσωπικό των ΟΤΑ (χωρίς την προϋπόθεση εκκρεμοδικίας κλπ) και για να ικανοποιήσει έτσι τα δίκαια αιτήματα των εργαζομένων και το ομόφωνο αίτημα-αξίωση του Ελληνικού Κοινοβουλίου;»
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κύριοι συνάδελφοι, το θέμα του πριμ παραγωγικότητας μας είχε απασχολήσει και όταν νομοθετούσαμε το ν.3013 πέρυσι το Μάιο. Το σκεπτικό για τη συγκεκριμένη διάταξη ήταν ότι, ενώ είχαν δοθεί πριμ παραγωγικότητας σε αρκετούς εργαζόμενους στην Τοπική Αυτοδιοίκηση και η Βουλή με παλαιότερο νόμο είχε κρίνει σύννομη αυτήν την απόδοση του πριμ παραγωγικότητας, δεν θα έπρεπε να είχαμε εργαζόμενους στην Τοπική Αυτοδιοίκηση που να έχουν πάρει το πριμ παραγωγικότητας και άλλους που να μην το έχουν πάρει. 
     Η Βουλή, λοιπόν, νομοθέτησε και από τα Πρακτικά της Βουλής φαίνεται ότι κανένας εργαζόμενος στους ΟΤΑ, στα νομικά πρόσωπα των ΟΤΑ και στους συνδέσμους των ΟΤΑ δεν εξαιρείται και έτσι δόθηκε η δυνατότητα στα δημοτικά συμβούλια να αποφασίσουν μέσα σε έξι μήνες τον τρόπο καταβολής. Ο τρόπος καταβολής θα ήταν από ένα χρόνο, δηλαδή από εφάπαξ καταβολή του πριμ και θα κλιμακωνόταν μέχρι τέσσερα χρόνια.
      Η πράξη έδειξε ότι σε όλους τους δήμους και σε εκείνους ακόμα που υπήρχαν τελεσίδικες αποφάσεις, δεν υπήρξε πρόβλημα. Πέρασαν από το ελεγκτικό συνέδριο, εκεί που υπήρχε προληπτικός έλεγχος και κατεβλήθη το πριμ παραγωγικότητας. Μοναδική εξαίρεση είναι ο Δήμος Θεσσαλονίκης όπου η Πάρεδρος δεν ενέκρινε τα εντάλματα και έχει παραπέμψει το θέμα στο πρώτο τμήμα του Ελεγκτικού Συνεδρίου για να αποφανθεί.
      Η Κυβέρνηση περιμένει την απόφαση του πρώτου τμήματος και αν αυτή δημιουργεί πρόβλημα για τους εργαζόμενους στο Δήμο Θεσσαλονίκης, θα προχωρήσει σε νομοθετική ρύθμιση, όπως έχει δεσμευτεί ενώπιον της Ολομέλειας. Και θυμάμαι μάλιστα  ότι ο ίδιος ο Πρόεδρος της Βουλής είχε ρωτήσει αν δεσμεύεται η Κυβέρνηση με αυτή την ομόφωνη θέση του Σώματος, ώστε να μην υπάρξει κανένας καταλογισμός –άλλο ήταν το θέμα τότε ήταν να μην υπάρξουν καταλογισμοί σε δημάρχους- προκειμένου να ρυθμίσει το θέμα. Και ήταν κατηγορηματική η δική μου απάντηση ότι «ναι υπάρχει αυτή η δέσμευση της Κυβέρνησης».
      Η θέση μας είναι ότι πρέπει να δοθεί το πριμ σε όλους τους εργαζόμενους στην Τοπική Αυτοδιοίκηση μέσα στα πλαίσια βέβαια που λέει ο νόμος μέχρι το 1996.
      ΠΡΟΕΔΡΟΣ (Απόστολος Κακλαμάνης): Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ ΑΙΚΑΤΕΡΙΝΑΡΗ: Όπως καταλαβαίνετε κύριε Υπουργέ οι εργαζόμενοι στο Δήμο Θεσσαλονίκης βρίσκονται πραγματικά σε πολύ δύσκολη θέση. Δεν έχουν πάρει ούτε ένα μέρος από αυτό το πριμ παραγωγικότητας, ενώ σε άλλους δήμους όπως κι εσείς είπατε έχει δοθεί. Επομένως αισθάνονται αυτή τη στιγμή ότι έχουν πάλι εγκαταλειφθεί ακόμη και από μας και ότι έχουν εμπλακεί στα γρανάζια της γραφειοκρατίας. Γιατί πράγματι άργησε πολύ η απόφαση της Παρέδρου, η οποία τελικά δεν είναι απόφαση, αλλά θέτει το ερώτημα στο Ελεγκτικό Συμβούλιο. Και από την άλλη πλευρά ήδη ο Δήμαρχος Θεσσαλονίκης έχει δημοσιοποιήσει ότι το τμήμα του Ελεγκτικού Συνεδρίου έχει απορρίψει το πριμ παραγωγικότητας για τους εργαζόμενους στο Δήμο Θεσσαλονίκης και ενδεχομένως να υπάρξει τέτοια περίπτωση και για άλλους δήμους. 
     Νομίζω, κύριε Υπουργέ, ότι η Κυβέρνηση γνωρίζει αυτή την υποχρέωσή της που ανέλαβε μετά την ομόφωνη απόφαση που πήραμε στις 8 Οκτωβρίου στο Κοινοβούλιο και αποδέχεται το αίτημα των εργαζομένων περί ίσης μεταχείρισης. Αλλά υπάρχει ένα μεγάλο πρόβλημα. Ότι όλα αυτά τα πράγματα καθυστερούν πάρα πολύ. Και οι εργαζόμενοι στους ΟΤΑ δεν είναι άνθρωποι που έχουν μεγάλες αποδοχές. Περιμένουν πολλά από τη λύση αυτών των θεμάτων. 
     Εσείς κύριε Υπουργέ, δεν έχετε κάποια απάντηση για την ένδειξη που έχει ο Δήμαρχος Θεσσαλονίκης και την δημοσιοποίησε, ότι τελικά έχει απορριφθεί το πριμ παραγωγικότητας για τους εργαζόμενους στους ΟΤΑ και να προχωρήσετε σε αυτή τη ρύθμιση, ώστε να λυθεί το πρόβλημα αυτό και να πάρουν τα πρώτα χρήματα; 
     Ευχαριστώ.
     ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
     ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εμείς έχουμε στενή συνεργασία με την ομοσπονδία εργαζομένων στην αυτοδιοίκηση, παρακολουθούμε από κοντά το θέμα και μέχρι στιγμής δεν υπήρξε απόφαση από το πρώτο τμήμα του Ελεγκτικού Συνεδρίου. Περιμένουμε την έκδοση της απόφασης και εφόσον η απόφαση αυτή δημιουργήσει πρόβλημα καταβολής του πριμ παραγωγικότητας στο Δήμο Θεσσαλονίκης, όπως είπα θα λύσουμε άμεσα το θέμα με προώθηση μιας τροπολογίας στη Βουλή. Και πιστεύω ότι δεν θα έχει αντίρρηση καμία πλευρά της Βουλής να ψηφιστεί, έστω και αν δεν είναι σχετικό το νομοσχέδιο, ώστε να λυθεί άμεσα το θέμα.
     ΠΡΟΕΔΡΟΣ (Απόστολος Κακλαμάνης): Θα ήθελα να μου επιτρέψετε να υπενθυμίσω στο Σώμα τη συζήτηση που είχε γίνει τότε. 
     Το πρόβλημα είχε ανακύψει λόγω της διαφορετικής γνώμης που είχε ο νομικός σύμβουλος του Δήμου Θεσσαλονίκης σε ό,τι αφορά το δικαίωμα και τη δυνατότητα του δήμου να προχωρήσει σε συμβιβασμό και με εκείνους τους εργαζόμενους για τους οποίους είχαν εκδοθεί αποφάσεις των δικαστηρίων.
      Και όπως πολύ σωστά είπε ο κύριος Υπουργός, είναι κάτι που είχε γίνει σε όλους τους άλλους δήμους χωρίς οι νομικοί σύμβουλοί τους ή οποιοσδήποτε άλλος να θέσει τέτοιο θέμα. 
      Παρ’ όλα αυτά εμείς εδώ συμφωνήσαμε όλοι –και αυτό είχα προτείνει εγώ και έγινε από όλους αποδεκτό- ότι εάν παρ’ ελπίδα το Ελεγκτικό Συνέδριο, στο οποίο προφανώς η Πάρεδρος,  εναρμονιζόμενη με την άποψη του νομικού συμβούλου του δήμου, θα παρέπεμπε το θέμα, εάν επαναλαμβάνω, το Ελεγκτικό Συνέδριο παρ’ ελπίδα- διότι όλοι γνωρίζουμε, ιδιαίτερα όσοι έχουμε ασκήσει διοίκηση, ότι το Ελεγκτικό Συνέδριο και κατ’ οικονομία χωρίς να επιτρέπει να επαναλαμβάνεται αυτό το φαινόμενο, αν οποιοσδήποτε φορέας καταβάλλει, κατ’ οικονομία επαναλαμβάνω, αποδέχεται αυτή την πράξη- δεν καλύψει αυτή την ενέργεια του δήμου, τότε ομόφωνα η Βουλή ζητεί από την Κυβέρνηση- και ο παριστάμενος τότε Υπουργός πράγματι το απεδέχθη και χαίρομαι διότι σήμερα το επαναλαμβάνει- να φέρει εδώ διάταξη για να λυθεί το θέμα και νομοθετικά. 
      Θέλω όμως να πω από αυτή τη θέση, ότι εδώ το ζήτημα δεν είναι ποιος θα δικαιωθεί στη σωστή ή εσφαλμένη νομική ή πολιτική θέση την οποία πήρε. Και αν μεν ενδιαφερόμεθα για τους εργαζόμενους, θα πρέπει να ευχόμεθα το Ελεγκτικό Συνέδριο σύντομα να βγάλει την απόφασή του και όπως είπα πριν, όπως κάνει χιλιάδες φορές κατ’ οικονομία για την πρώτη φορά που το κάνει, να εγκρίνει αυτή την καταβολή και να μην φάμε κανά δύο μήνες ακόμα ώσπου να έλθει η διάταξη εδώ να συζητηθεί και να ψηφιστεί, απλώς για να δικαιωθεί η άποψη του εν λόγω, αγνώστου σε με νομικού συμβούλου του δήμου, που στύλωσε τα πόδια και που ο δήμαρχος κατόπιν αυτού δεν  προχώρησε στην καταβολή και είχαμε όλα εκείνα τα προβλήματα. 
      Εγώ κύριοι συνάδελφοι, δεν αντιλαμβάνομαι αυτό που περιφέρεται ότι δηλαδή προαναγγέλλεται η αρνητική έκδοση μιας δικαστικής απόφασης την οποία συνήθως, τουλάχιστον σεβόμενη τα δικαστήρια,  δεν πρέπει να την προδικάζουν. Δεν καταλαβαίνω εγώ πως φημολογείται η έκδοση μιας δυσάρεστης απόφασης, ενώ, αντίθετα να ευχόμεθα όλοι να βγει μια απόφαση η οποία δεν θα δίδει περισσότερη καθυστέρηση στο πρόβλημα των εργαζομένων. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Όμως κύριε Πρόεδρε, αυτή είναι η εξέλιξη των πραγμάτων, με αποτέλεσμα να δημιουργούνται όλα αυτά τα προβλήματα. 
      ΠΡΟΕΔΡΟΣ (Απόστολος Κακλαμάνης): Αυτό είναι άλλο θέμα. Όμως επαναλαμβάνω, ότι κατ’ οικονομία όταν για πρώτη φορά πηγαίνει ένα θέμα τέτοιας φύσεως το αποδέχεται και συνιστά να μην επαναληφθεί. Αν παρ’ όλα αυτά βγει αρνητική απόφαση, τότε ο Υπουργός, μας δήλωσε και πιστεύω και εγώ ότι θα έλθει διάταξη για να ρυθμιστεί νομοθετικά –μάλιστα και σε συναφές νομοσχέδιο κύριε Υπουργέ- ώστε να μην έχουμε καθυστέρηση. 
      ΑΔΑΜ ΡΕΓΚΟΥΖΑΣ: Θα πρέπει να συνεκτιμήσει και την απόφαση της Βουλής. 
      ΠΡΟΕΔΡΟΣ (Απόστολος Κακλαμάνης): Φυσικά. Σωστό αυτό που λέτε. 
      Προχωρούμε στις επίκαιρες ερωτήσεις δευτέρου κύκλου.
      Πρώτη είναι η με αριθμό 582/5-5-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τους Υπουργούς Πολιτισμού, Εσωτερικών, Δημόσιας Διοίκησης και Αποκέντρωσης, σχετικώς με την τροποποίηση της απόφασης για τη συμμετοχή των δήμων στη διαδικασία εκμίσθωσης  και διαχείρισης των παραλίων κλπ.
      Η επίκαιρη ερώτηση του κ. Εμμανουήλ Σκουλάκη έχει ως εξής:
      «Κύριοι Υπουργοί,
      Μεγάλη σύγχυση και αναστάτωση έχει δημιουργηθεί στο χώρο των παράκτιων δήμων και των μικρών κυρίως τουριστικών επιχειρήσεων στο Νομό Χανίων και ασφαλώς σε πολλούς νομούς της χώρας, σχετικά με την εκμίσθωση των αιγιαλών, λόγω εφαρμογής του άρθρου 13 του ν.2971/2001 «Αιγιαλός παραλία και άλλες διατάξεις». Βάσει του νόμου αυτού και σύμφωνα με το υπ’ αριθμ. 2009/30-4-2003 έγγραφο του Υπουργείου Πολιτισμού προς το Δήμο Κίσσαμου «Η παραχώρηση χρήσης, όπως και η εκμίσθωση αιγιαλού και παραλίας, αρχαιολογικών χώρων, προστατευομένων περιοχών, ευπαθών οικοσυστημάτων και ιδιαίτερου φυσικού κάλους και πολιτιστικού ενδιαφέροντος γίνεται από το Υπουργείο Πολιτισμού και δη από την αρμόδια Εφορεία Ενάλιων Αρχαιοτήτων».
      Κύριοι Υπουργοί, 
      1. Επειδή, όπως επισημαίνεται στο ως άνω έγγραφο όλη η διαδικασία των εκμισθώσεων θα γίνεται στην Αθήνα από την Εφορεία Ενάλιων Αρχαιοτήτων, η οποία δεν διαθέτει κανένα μόνιμο διοικητικό και ελεγκτικό μηχανισμό στους νομούς της χώρας.
      2. Επειδή οι εκμισθωτές θα έχουν την ευθύνη της καθαριότητας και της προστασίας του περιβάλλοντος και της μη παραβίασης της γραμμής του αιγιαλού από τα οχήματα των επισκεπτών, ελεγχόμενοι υποτίθεται από την Αθήνα.
      3. Επειδή οι παράκτιοι δήμοι, στα όρια των οποίων θα γίνεται η εκμίσθωση, δεν θα έχουν καμία συμμετοχή στην όλη διαχείριση των παραλιών τους.
      Ερωτάσθε:
      1.Προτίθεστε να αναστείλετε για φέτος το μέτρο για σφαιρικότερη προσέγγιση του προβλήματος;
      2. Προτίθεστε να προβείτε τουλάχιστον σε τροποποίηση της απόφασης με άμεση και ενεργό συμμετοχή των δήμων στην όλη διαδικασία της εκμίσθωσης, της διαχείρισης των παραλιών, της καθαριότητας, της προστασίας του περιβάλλοντος και των επισκεπτών με ναυαγοσώστες;»
      Ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
     Κύριοι συνάδελφοι, ο αιγιαλός και η παραλία είναι ως γνωστόν κοινόχρηστος χώρος, είναι δημόσια περιουσία, δεν μπορεί να παραχωρηθεί, είναι εκτός συναλλαγής. Όμως έχει δοθεί η δυνατότητα να παραχωρηθεί η χρήση του σε Οργανισμούς Τοπικής Αυτοδιοίκησης με το άρθρο 13 του ν.2971/2001. 
      Αυτός ο νόμος, όμως, έχει μία εξαίρεση. Εξαιρεί τον αιγιαλό και την παραλία των κηρυγμένων αρχαιολογικών χώρων, των προστατευόμενων περιοχών, των ευπαθών οικοσυστημάτων και ιδιαιτέρου φυσικού κάλους και πολιτιστικού ενδιαφέροντος, τη διαχείριση των οποίων έχει η αρμόδια υπηρεσία του Υπουργείου Πολιτισμού. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Έτσι, λοιπόν, ένας δήμος, αν θελήσει να του παραχωρηθεί η χρήση του αιγιαλού και της παραλίας από αυτές τις κατηγορίες που προανέφερα, θα πρέπει να απευθυνθεί με αίτησή του κατ’ αρχήν στο Υπουργείο Πολιτισμού. Αυτά τα θέματα που σας λέω τώρα θα ρυθμιστούν και με τις προβλεπόμενες για την ενεργοποίηση των διατάξεων αυτών κοινές υπουργικές αποφάσεις, οι οποίες πρόκειται να εκδοθούν. Ήδη στο Υπουργείο Οικονομικών έχει συσταθεί διϋπουργική επιτροπή η οποία επεξεργάζεται τα σχέδια αυτών των κοινών υπουργικών αποφάσεων.
      Τι χρειάζεται, λοιπόν, να γίνει; Σε αυτήν την περίπτωση –και αυτό θα περιλαμβάνει η κοινή υπουργική απόφαση, απευθύνεται κατ’ αρχήν στο Υπουργείο Πολιτισμού, παίρνει από το Υπουργείο Πολιτισμού την έγκριση ότι, ναι μπορεί να δοθεί η χρήση του αιγιαλού και της παραλίας με ορισμένους όρους και προϋποθέσεις, που πιθανότατα να θέτει το Υπουργείο Πολιτισμού, ανάλογα με τη σημασία της κάθε μιας από αυτές τις εκτάσεις και στη συνέχεια, υπάρχει η κοινή υπουργική απόφαση των Υπουργών Εσωτερικών και Οικονομικών, με την οποία παραχωρείται αυτή η χρήση του αιγιαλού και της παραλίας, όπως προβλέπεται από το άρθρο 13 του ν.2971. 
      Η απάντηση αυτή η δική μου συμπεριλαμβάνει τη θέση του Υπουργείου Πολιτισμού πάνω στο θέμα, το οποίο κατηγορηματικά διαβεβαιώνει ότι μπορεί μετά από γνώμη βέβαια που θα έχουν οι υπηρεσίες του, γιατί δεν σημαίνει ότι θα παραχωρηθούν όλες οι εκτάσεις που θα ζητηθούν, πιθανότατα κάπου η αρμόδια εφορεία ενάλιων αρχαιοτήτων ή η εφορεία κλασικών αρχαιοτήτων να πει ότι αυτό το κομμάτι δεν πρέπει να παραχωρηθεί. Για όλες τις άλλες μπορεί να δώσει σύμφωνη γνώμη και να ξεκινήσει η διαδικασία της παραχώρησης. Εν πάση περιπτώσει όλα αυτά τα θέματα θα λυθούν και η διαδικασία η οποία θα ακολουθείται, με κοινή υπουργική απόφαση των Υπουργών Πολιτισμού, Εσωτερικών, Οικονομικών και ΥΠΕΧΩΔΕ, για τις ιδιαίτερου φυσικού κάλους περιοχές που πιθανότατα από παράλειψη δεν είχαν τότε περιληφθεί στο νόμο, αλλά υπάρχει γνωμοδότηση του Νομικού Συμβουλίου του Κράτους ότι, αυτό είναι συναρμοδιότητα του ΥΠΕΧΩΔΕ και δεν είναι αρμοδιότητα που ασκεί αποκλειστικά το Υπουργείο Πολιτισμού. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μετά την απάντηση του κυρίου Υφυπουργού στην επίκαιρη ερώτηση που έχω υποβάλλει είμαι πιο μπερδεμένος απ’ ό,τι ήρθα το πρωί στο Κοινοβούλιο. Εσείς μου μεταφέρετε ως αρμόδιος Υφυπουργός τις απόψεις του Υπουργείου Πολιτισμού, αλλά εγώ ήθελα να τις ακούσω από τους ίδιους, γιατί τα έγγραφα τα οποία στέλνει το Υπουργείο Πολιτισμού λένε άλλα πράγματα. 
      Στις 30-4-2003, έξι μέρες η γενική διευθύντρια του Υπουργείου Πολιτισμού λέει ότι «σε περίπτωση που ο ΟΤΑ επιθυμεί την άμεση εκμετάλλευση του χώρου», να γίνει δηλαδή ο δήμος καντινάς και ομπρελάς, «χωρίς δικαίωμα υπενοικίασης θα πρέπει να προχωρήσει ο ίδιος στη διαδικασία υποβολής αιτήματος». Λέει παρακάτω το έγγραφο το οποίο θα καταθέσω στα Πρακτικά, για να ξεκαθαρίσουμε τα πράγματα ότι οι εκμισθωταί θα καταβάλλουν το μίσθωμα στο Υπουργείο Πολιτισμού, οι εκμισθωταί θα πρέπει να έχουν την ευθύνη για την καθαριότητα του χώρου στο σύνολο του μετώπου της παραλίας έμπροσθεν και πέριξ των χώρων που τους εκμισθώνεται και θα έχουν την ευθύνη για την κίνηση πάσης φύσεως οχημάτων των επισκεπτών, να μη παραβιάζεται η γραμμή αιγιαλού. Δηλαδή, τα χρήματα να τα παίρνει το Υπουργείο Πολιτισμού και οι εκμισθωτές να έχουν την ευθύνη της καθαριότητας. Και ο δήμος τι θα κάνει; Πώς θα παρεμβαίνει ο δήμος, αφού του λένε «έχεις δικαίωμα να κάνεις αίτηση, αλλά για να είσαι καντινάς ή ομπρελάς».
      Κύριε Υφυπουργέ, στην κατηγορία που διαβάσατε  -και δεν τα διαβάζω από το κείμενο της ερώτησης- δηλαδή «αρχαιολογικών χώρων, προστατευομένων περιοχών, ευπαθών οικοσυστημάτων και ιδιαίτερου φυσικού κάλλους και πολιτιστικού ενδιαφέροντος» την αποκλειστική αρμοδιότητα έχει η Εφορεία Εναλίων Αρχαιοτήτων του Υπουργείου Πολιτισμού. Περιλαμβάνεται το 90% των παραλίων του Νομού Χανίων. Πώς είναι δυνατόν με μόνο κεντρικές υπηρεσίες εδώ, χωρίς να έχει μόνιμο προσωπικό και τη διαδικασία της εκμίσθωσης και της διατήρησης και της νόμιμης τήρησης των συμβάσεων να παρακολουθήσει χωρίς την εμπλοκή του δήμου; Για όνομα του Θεού!
      Η απάντησή σας ειλικρινά με μπερδεύει, γιατί έχω και άλλες αποφάσεις που η μία αναιρεί την άλλη. Θα τις καταθέσω στα Πρακτικά της Βουλής και κάνω έκκληση, κύριε Υφυπουργέ –γιατί ο Μάιος είναι ο μήνας που ξεκινάνε αυτές οι διαδικασίες και ήδη ο τουρισμός άρχισε να εμφανίζεται με αυξημένο αριθμό στην περιοχή μας και σε όλη τη χώρα- να γίνει κατεπείγουσα σύσκεψη στην ΤΕΔΚ του Νομού Χανίων, να έρθει η γενική γραμματέας του Υπουργείου Πολιτισμού, να έρθετε και εσείς με εκπρόσωπό σας και να καλέσετε το Υπουργείο Οικονομικών, το Λιμενικό, όλους τους εμπλεκόμενους φορείς του ΥΠΕΧΩΔΕ, να ξεκαθαριστεί επιτέλους ποια είναι η αρμοδιότητα των παράκτιων δήμων στα όρια των οποίων θα γίνονται αυτές οι διαδικασίες. Δεν μπορεί να απέχουν οι δήμοι και να απολογούνται στη συνέχεια για τη μη τήρηση της καθαριότητας και όλων των άλλων σχετικών διατάξεων.
      (Στο σημείο αυτό ο Βουλευτής κ. Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο  του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, κακώς για ένα θέμα που ξέρετε και εσείς ότι είναι αποκλειστικής αρμοδιότητας του Υπουργείου Πολιτισμού απευθύνεστε σε περισσότερα Υπουργεία. Το Υπουργείο Πολιτισμού με το ενημερωτικό σημείωμα το οποίο έχει δώσει –επειδή απευθυνθήκατε και σ’ αυτό και βρέθηκα εγώ να σας απαντώ- είπε αυτά ακριβώς που σας είπα στην πρωτολογία μου.
      ΠΡΟΕΔΡΕΥΩΝ (Κωνσταντίνος Γείτονας): Για λογαριασμό της Κυβέρνησης απαντάτε, κύριε Υπουργέ, συνολικά.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ασφαλώς για λογαριασμό της Κυβέρνησης απαντώ. 
      Επομένως, αυτό σημαίνει δέσμευση του Υπουργείου Πολιτισμού πάνω σ’ αυτά τα οποία σας είπα. Το ότι έχει συσταθεί επιτροπή…
      ΕΜΜΑΝΟΥΗΛ ΣΚΟΥΛΑΚΗΣ: Μα άλλα λέει στο έγγραφο, κύριε Υπουργέ. Είστε μέλος της Κυβέρνησης.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν με απασχολεί αν πήρατε απάντηση από κάποιον υπηρεσιακό παράγοντα και το έχετε ή αν…
      ΕΜΜΑΝΟΥΗΛ ΣΚΟΥΛΑΚΗΣ: Αυτές τις εντολές δίνει στο δήμο της περιοχής μου. Να ψάξετε ποιος κρύβεται πίσω από αυτό το έγγραφο. Υπάρχει μυστικότητα.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς είστε παλαιός κοινοβουλευτικός και έπρεπε να ξέρετε ότι δεν μπορεί να έχει βαρύνουσα γνώμη ένα στέλεχος του Υπουργείου όταν συντάσσει μία απάντηση σε ένα δήμο και όχι ο Υπουργός όταν έρχεται στη Βουλή και δίνει απάντηση.
     Η απάντηση, λοιπόν, του Υπουργείου Πολιτισμού στη Βουλή, δια μέσω εμού, είναι αυτή που σας είπα. 
      ΕΜΜΑΝΟΥΗΛ ΣΚΟΥΛΑΚΗΣ: Μα, ο δήμος τηρεί τις εντολές της γενικής διευθύντριας.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ότι μπορεί να απευθυνθεί ο δήμος στο Υπουργείο Πολιτισμού και να ζητήσει την εκχώρηση. Το Υπουργείο Πολιτισμού, μετά από την εισήγηση των υπηρεσιών, μπορεί να θέσει ή να μη θέσει όρους γι’ αυτή την εκχώρηση της χρήσης του αιγιαλού και της παραλίας. 
      Παράλληλα, λεπτομέρειες γι’ αυτά που αναφέρατε πριν, για την καθαριότητα, για το ποιος φορέας θα έχει τι, θα εκδοθούν με την Κοινή Υπουργική Απόφαση που προβλέπεται έτσι και αλλιώς για να ενεργοποιήσει τις διατάξεις του συγκεκριμένου νόμου.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, ο δήμος έχει απευθύνει ερώτημα στο Υπουργείο Πολιτισμού…
      ΠΡΟΕΔΡΕΥΩΝ (Κωνσταντίνος Γείτονας): Δεν μπορείτε να έχετε εκ νέου το λόγο κύριε Σκουλάκη και το γνωρίζετε.
      ΕΜΜΑΝΟΥΗΛ ΣΚΟΥΛΑΚΗΣ: …και το Υπουργείο Πολιτισμού δια της γενικής διευθύντριας απάντησε έτσι.
      ΠΡΟΕΔΡΕΥΩΝ (Κωνσταντίνος Γείτονας): Μακάρι να μπορούσα να σας δώσω το λόγο, κύριε Σκουλάκη. Σας παρακαλώ. Θα συνεχίσετε επί του θέματος με άλλη ερώτηση.
      ΕΜΜΑΝΟΥΗΛ ΣΚΟΥΛΑΚΗΣ: Θα περιμένω τη σύσκεψη της ΤΕΔΚ. Ειδάλλως θα δημιουργηθεί τεράστιο θέμα.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 584/5-5-2003 επίκαιρη ερώτηση του Βουλευτή της Νέας Δημοκρατίας κ. Αδάμ Ρεγκούζα προς τον Υπουργό Οικονομίας και Οικονομικών, σχετικώς με την πορεία του προϋπολογισμού κατά το πρώτο τρίμηνο του 2003.
     Η επίκαιρη ερώτηση του κ. Αδάμ Ρεγκούζα έχει ως εξής:
      «Τα επίκαιρα στοιχεία του Υπουργείου Οικονομικών που ανακοινώθηκαν στις 30-4-2003 επιβεβαιώνουν τα τραγικά αδιέξοδα της ελληνικής οικονομίας και εντείνουν την ανησυχία μας για το οικονομικό μέλλον της χώρας.
      Τα απολογιστικά στοιχεία του πρώτου τριμήνου του 2003 είναι ιδιαίτερα απογοητευτικά. Ειδικότερα:
      Τα έσοδα του Τακτικού Προϋπολογισμού αυξήθηκαν με ρυθμό 2,3% έναντι του στόχου 5,1% και παρά την καλή πορεία του Φ.Π.Α. που έτρεξε με ρυθμό 11,4%  λόγω της εξοντωτικής για την επιχειρηματικότητα «συνάφειας».
      Οι εισπράξεις από την Ευρωπαϊκή Ένωση ήταν μηδαμινές.
      Οι δαπάνες για μισθούς, συντάξεις και για τη λειτουργία του δημόσιου τομέα αυξήθηκαν κατά 25,2% έναντι του στόχου 6%.
      Το ταμειακό άνοιγμα του προϋπολογισμού έφτασε στο ύψος ρεκόρ των 4,5 δισεκατομμυρίων ευρώ ή 3% του Α.Ε.Π..
      Οι δανειακές ανάγκες της Κυβέρνησης ανήλθαν σε 4,3 δισεκατομμύρια ευρώ ή 2,8% του Α.Ε.Π. έναντι 5,3 δισεκατομμυρίων ευρώ ετήσιου στόχου, ενώ οι ανανεώσεις ληξιπρόθεσμων δανειακών συμβάσεων ανήλθαν στο ποσό των 15 δισεκατομμυρίων ευρώ περίπου.
      Το δημόσιο χρέος βρίσκεται επισήμως στο 105% του Α.Ε.Π., ενώ το πραγματικό ξεπερνά κατά πολύ αυτό το ποσοστό.
      Το έλλειμμα της Κεντρικής Κυβέρνησης ανήλθε στο ποσό των 4,5 δισεκατομμυρίων ευρώ.
      Ύστερα από τα παραπάνω, ερωτάται ο κύριος Υπουργός στον οποίο απευθύνεται η παρούσα:
      1. Δεδομένου ότι τα δημόσια οικονομικά είναι εκτός κάθε κυβερνητικής πρόβλεψης ή σκόπιμα είχατε ανακριβή στοιχεία στον προϋπολογισμό και συνεπώς παραπλανήσατε τη Βουλή ή τώρα αποκαλύπτονται αυτά που κατά κόρον επισημαίναμε εμείς για την κατάσταση των δημόσιων οικονομικών της χώρας, δηλαδή τη δημιουργική λογιστική, την πλαστότητα των στοιχείων των προϋπολογισμών και την παραποίηση των δεικτών της ελληνικής οικονομίας.
      2. Γιατί σε ένα τρίμηνο (πρώτο του 2003) δανειστήκατε τόσα όσα έπρεπε, σύμφωνα με το σχεδιασμό της Κυβέρνησης, να δανειστείτε σε ένα εξάμηνο;»
      Θα απαντήσει ο Υφυπουργός Οικονομικών κ. Φλωρίδης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Ευχαριστώ, κύριε Πρόεδρε.
     Κύριε Πρόεδρε, αγαπητοί συνάδελφοι, σε πείσμα των προσπαθειών που κάνει η Νέα Δημοκρατία και κάποιοι κονδυλοφόροι για να παρουσιάσουν μία κακή εικόνα της ελληνικής οικονομίας, η ελληνική οικονομία συνεχίζει να αναπτύσσεται με τους ταχύτερους ρυθμούς στην Ευρωπαϊκή Ένωση και να παρουσιάζει αξιοζήλευτες επιδόσεις. 
      Δεν μπορώ όμως και δεν μου διαφεύγει της προσοχής ότι τα δημοσιεύματα του Σαββατοκύριακου, τα απολύτως ανεύθυνα δημοσιεύματα του Σαββατοκύριακου, έσπευσε να τα υιοθετήσει άκριτα η Νέα Δημοκρατία με μία επίκαιρη ερώτηση σαν και αυτή που συζητάμε εδώ.
      Θα επαναλάβω, λοιπόν, για πολλοστή φορά το πώς εξελίσσεται η υλοποίηση του προϋπολογισμού μήπως και κάποιοι αντιληφθούν ότι το καθήκον ως εθνικών αντιπροσώπων επιβάλλει να στηρίζουμε την οικονομία της χώρας, να ασκούμε κριτική στις αδυναμίες της οικονομικής πολιτικής όπου αυτές υπάρχουν και αν υπάρχουν. Εν πάση περιπτώσει, όμως, δεν μπορούμε να ακολουθούμε μια συστηματική προσπάθεια υπονόμευσης.
      Έρχομαι, λοιπόν, στα στοιχεία. 
      Αγαπητοί συνάδελφοι, οι προϋπολογισμένες δαπάνες, αυτές που ψήφισε η Βουλή, οι πρωτογενείς τακτικές δαπάνες για το 2003 είναι 29.985.000.000 ευρώ σε ετήσια βάση.
      Στο πρώτο τρίμηνο λοιπόν του 2003, που ισούται με το ένα τέταρτο του έτους, δαπανήσαμε 7.395.000.000 ευρώ. Δηλαδή στο ένα τέταρτο του χρόνου δαπανήσαμε λιγότερο από το ένα τέταρτο των ψηφισμένων δαπανών. Το ερώτημα που κάνω εδώ είναι πού ξεφύγανε οι δαπάνες όταν ξοδέψαμε λιγότερο από την αναλογία του ένα τέταρτο;
      Δεύτερον, παρουσιάζει μία αύξηση ο ρυθμός των δαπανών σε σχέση με το αντίστοιχο περσινό τρίμηνο κατά 25%. Εάν έκαναν όμως τον κόπο οι συνάδελφοι να διαβάσουν πού ακριβώς οφείλεται αυτή η αύξηση των δαπανών, η οποία δεν αποκλίνει από τον προϋπολογισμό σε σχέση με την τελική του υλοποίηση,  θα διαπίστωναν ότι αυτές οι δαπάνες είναι το επίδομα των 60.000 δραχμών προς τους δημοσίους υπαλλήλους που ισχύει ολόκληρο από την αρχή της χρονιάς, είναι το οικογενειακό επίδομα που καταβάλλεται και στους δύο συζύγους από την αρχή της χρονιάς και δεν καταβαλλόταν πέρυσι, είναι το αυξημένο επίδομα θέσης για τα είκοσι πέντε χιλιάδες στελέχη της εκπαίδευσης, είναι ο διπλασιασμός της επιχορήγησης προς το ΙΚΑ, η οποία γίνεται σε υλοποίηση της ασφαλιστικής μεταρρύθμισης που τόσο πολέμησε η Νέα Δημοκρατία, είναι η επιτάχυνση των επιχορηγήσεων προς τον ΟΓΑ, η επιτάχυνση των επιχορηγήσεων προς το ΝΑΤ και η επιτάχυνση των επιχορηγήσεων προς τον ΟΠΑΔ. Όλα αυτά μαζί ισούνται με 500 εκατομμύρια ευρώ.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, πρέπει να πω διάφορα εδώ πέρα. Δεν ξέρω πώς θα τα προλάβω.
      ΠΡΟΕΔΡΕΥΩΝ (Κωνσταντίνος Γείτονας): Εν συντομία, θα έχετε λίγο χρόνο και θα συμπληρώσετε στη δευτερολογία σας, κύριε Υπουργέ. Δεν υπάρχει άλλη δυνατότητα.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Αυτές είναι ακριβώς οι νομοθετημένες δαπάνες, οι οποίες έχουν πληρωθεί κατά το πρώτο τρίμηνο. 
      Και βέβαια το ερώτημα που οφείλω να απευθύνω προς τη Νέα Δημοκρατία, που ρωτάει, είναι τι απ’ αυτές προτείνει να κόψουμε; Διότι η αύξηση κατά 25% οφείλεται αποκλειστικά σ’ αυτά. Να κόψουμε την ασφαλιστική μεταρρύθμιση ή να κόψουμε τους μισθούς των δημοσίων υπαλλήλων; Την περίθαλψη των δημοσίων υπαλλήλων; Τι θέλετε να κόψουμε απ’ αυτά όταν όλα αυτά είναι ακριβώς ενταγμένα στο ένα τέταρτο της αντίστοιχης χρονικής περιόδου από την οποία δεν έχει ξεφύγει ούτε ένα ευρώ;
      Όσον αφορά τα έσοδα: Τα έσοδα θα πρέπει να τα διαβάσει κανείς κοιτώντας ότι πέρυσι στο αντίστοιχο τρίμηνο υπήρχε ένα ποσό 469 εκατομμυρίων ευρώ από την κυκλοφορία των καινούριων νομισμάτων. Αυτό το έσοδο γίνεται μία φορά. Αφαιρουμένου λοιπόν αυτού του εσόδου, το οποίο ήταν μία φορά για το 2002, γιατί τότε κυκλοφόρησε το ευρώ, τα έσοδα τρέχουν με ποσοστό 8,9% έναντι στόχου 5,6%. Και γιατί αυτό; Γιατί τρέχει η ατμομηχανή των εσόδων, που είναι ο ΦΠΑ. Και γιατί τρέχει ο ΦΠΑ αυξημένος; Διότι πατάσσεται ή περιστέλλεται η φοροδιαφυγή και διευρύνεται η πραγματική φορολογική βάση της οικονομίας.
      Άρα λοιπόν και τα έσοδα πάνε εκεί που πρέπει να πάνε. Πάνε καλύτερα απ’ ό,τι προβλέπουμε. Αύριο θα ανακοινωθεί ο πληθωρισμός. Και τα στοιχεία μας δείχνουν ότι ο πληθωρισμός αποκλιμακώνεται εντυπωσιακά. Την άλλη εβδομάδα θα ανακοινωθεί ο ρυθμός αύξησης της οικονομίας του πρώτου τριμήνου που είναι πέραν των προβλέψεών μας θετικότερος.
      Και βεβαίως το δανειακό πρόγραμμα υλοποιείται με τον καλύτερο δυνατό τρόπο. Δεν πιστεύω να είχατε αντίρρηση ότι φροντίσαμε να γεμίσουμε τα ταμεία του κράτους νωρίτερα εν όψει του πολέμου στο Ιράκ. Ή θα θέλατε να έχουμε τα ταμεία άδεια και να αφήσουμε το δανεισμό για αργότερα την ώρα που ξεκινούσε ένας πόλεμος για να μπει σε περιπέτειες η χώρα μας; Νοικοκυρεμένη διαχείριση κάναμε, φέραμε το δανεισμό νωρίτερα χωρίς να αποκλίνουμε από το ετήσιο πρόγραμμα δανεισμού. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, η Κυβέρνηση δεν έχει χάσει μόνο την ψυχραιμία της, έχει και έλλειψη πολιτικού ήθους γιατί με τα ψευδή στοιχεία που δίνει ο κύριος Υπουργός, σήμερα στη Βουλή κατ’ εξακολούθηση εξαπατά τον ελληνικό λαό και προσπαθεί να δημιουργήσει συνθήκες ωραιοποίησης που δεν ανταποκρίνονται, δυστυχώς για κείνη, στα πραγματικά στοιχεία.
     Κύριε Υπουργέ, τα στοιχεία είναι καταλυτικά. Δεν γνωρίζατε αυτές τις δαπάνες που μας είπατε πριν; Δεν ανησυχείτε για το γεγονός ότι παρά την εξοντωτική συνάφεια ο ρυθμός της αύξησης των εσόδων είναι στο 2,3% έναντι 5,1% του στόχου σας; Δεν ανησυχείτε γιατί ό,τι είχατε να δανειστείτε το πρώτο εξάμηνο, το δανειστήκατε στο πρώτο τρίμηνο; Δεν ανησυχείτε για το γεγονός του δημοσιονομικού χάους που έχετε δημιουργήσει και την τριπλή διαδρομή στην οποίαν οδηγείτε τα απολογιστικά στοιχεία;
      Έχετε δηλαδή έναν προϋπολογισμό, βάζετε κάποιες δαπάνες και έχετε δημιουργήσει έναν άλλον λογαριασμό, αυτόν που είπατε ψευδώς για το ΙΚΑ, γιατί αυτόν τον έχετε εκτός προϋπολογισμού.
Είναι στο λογαριασμό 234339/0 που χρεώνετε εκτός προϋπολογισμού, εκτός δημοσιονομικού ελέγχου αυτές τις δαπάνες και εξαπατάτε ακόμα και σήμερα τη Βουλή.
      Ταυτόχρονα, έχετε και έναν τρίτο δρόμο, αυτόν των δαπανών που έχει σχέση ακόμα και με ένα μέρος των μισθών των δημοσίων υπαλλήλων, που δεν τα ενταλματοποιείτε, γιατί δεν έχετε πιστώσεις. Αυτά όμως, εάν τα συνυπολογίσουμε, δημιουργούν πρόσθετες ανησυχίες στους Έλληνες πολίτες και την Αντιπολίτευση, διότι ο δρόμος που έχετε επιλέξει χωρίς να εννοείτε να αλλάξετε οικονομική πολιτική, οδηγεί στο χάος. 
      Θα πρέπει να έχετε υπόψη σας ότι οι κυβερνήσεις, όσες τουλάχιστον έχουν πολιτικό ήθος, έχουν επίγνωση ότι αποτελούν συνέχεια σε αυτόν τον τόπο. Δεν μπορεί η σημερινή Κυβέρνηση να ροκανίζει τον πολιτικό χρόνο μέχρι τις εκλογές, αδιαφορώντας και κάνοντας μετάθεση των δαπανών στο μέλλον ή προείσπραξη των εσόδων του μέλλοντος. Ακυρώνετε και υπονομεύετε το οικονομικό αύριο της χώρας. Ταυτόχρονα, δημιουργείτε έναν νέο προϋπολογισμό μέσω των δανεισμών, που δημιουργούν πρόσθετες υποχρεώσεις στον ελληνικό λαό και βέβαια πρόσθετα προβλήματα στην επόμενη κυβέρνηση.
      Όπως και να έχει το πράγμα, συνέλθετε και σεβαστείτε περισσότερο τους Έλληνες πολίτες, γιατί με τις όποιες δικολαβικές αναφορές κάνετε και παραποιείτε τα στοιχεία, ο ελληνικός λαός σήμερα βιώνει μια ζώσα πραγματικότητα που δεν είναι η καλύτερη και που δεν εγγυάται και μεγάλη αισιοδοξία για το μέλλον.
      Δεν χρειάζεται να σας πω λεπτομέρειες γι’ αυτά τα στοιχεία, δε χρειάζεται να σας πω για το δημόσιο χρέος και την παραποίησή του, γιατί αυτά τα στοιχεία θα μας δημιουργήσουν το δίλημμα ως μελλοντική κυβέρνηση, δηλαδή εάν θα είμαστε ηθικά εντάξει με τους Έλληνες πολίτες εάν τους ενημερώσουμε ή εάν πρέπει να τηρήσουμε κρυφά χαρτιά σαν τα δικά σας για να μην υπονομεύσουμε το εθνικό συμφέρον. 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Κύριε Πρόεδρε, ακούσαμε μια πρωτότυπη θεωρία περί πολιτικού ήθους. Κατέθεσα στη Βουλή τα στοιχεία εκτέλεσης του προϋπολογισμού και επεσήμανα με ακρίβεια πως εκτελείται ο προϋπολογισμός. 
      Είπα, λοιπόν, ότι όσον αφορά τις δαπάνες, στο ένα τέταρτο του έτους, του αντίστοιχου τριμήνου δηλαδή, έχουμε δαπανήσει λιγότερο από το ένα τέταρτο των ψηφισμένων από τη Βουλή δαπανών. Αυτό ο συνάδελφος το ονομάζει έλλειψη πολιτικού ήθους. 
     Βεβαίως ξέραμε ότι έχουμε να πληρώσουμε και την ασφαλιστική μεταρρύθμιση, τον ΟΠΑΔ και τους υπαλλήλους. Αυτά ακριβώς προϋπολογίσαμε, αυτά ακριβώς κατανείμαμε στο πρώτο τρίμηνο και έτσι δεν υπάρχει καμία απόκλιση. 
     Οι συγκρίσεις γίνονται μεταξύ ομοίων πραγμάτων. Πέρυσι δεν καταβάλλονταν αυτά στο πρώτο τρίμηνο. Δεν  υπήρχε ασφαλιστική μεταρρύθμιση, δεν υπήρχαν επιδόματα των εξήντα χιλιάδων, δεν υπήρχαν αυξημένα επιδόματα για τα είκοσι πέντε χιλιάδες στελέχη της εκπαίδευσης, δεν υπήρχαν οι περισσότερες ανάγκες του ΟΓΑ, δεν υπήρχαν οι περισσότερες ανάγκες του ΟΠΑΔ. Τα προϋπολογίσαμε αυτά, τα γράψαμε και είναι περίπου στα τριάντα δισεκατομμύρια των πρωτογενών δαπανών. Αυτά είναι κλιμακωμένα μέσα στο χρόνο.
     Δεν δεχόμαστε μαθήματα πολιτικού ήθους από ένα Κόμμα το οποίο τις τελευταίες μέρες ποιεί την νήσσαν σε όσα του καταμαρτυρούνται δημοσίως. 
     ΑΔΑΜ ΡΕΓΚΟΥΖΑΣ:  Συμψηφισμούς τέτοιους!
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Καταμαρτυράται  δημοσίως από υψηλόβαθμο στέλεχος της παράταξής σας ότι το Κόμμα σας έχει μετατραπεί σε μια από τις εταιρείες ενός επιχειρηματικού ομίλου. Καταμαρτυράται ότι η ηγεσία του το μόνο που κάνει είναι να αγωνίζεται για τα συμφέροντα αυτού του επιχειρηματικού ομίλου. Εσείς δε μιλάτε και έχετε επιλέξει τη σιωπή. 
     ΑΡΙΣΤΕΙΔΗΣ ΤΣΙΠΛΑΚΟΣ: Μα, δεν ντρέπεστε;
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν αισθάνεσθε την ανάγκη να απευθυνθείτε στα εκατομμύρια των ψηφοφόρων σας και να πείτε ότι το κόμμα σας δεν είναι αυτό. Έχετε υποχρέωση να απαντήσετε επιτέλους και να κάνετε κάτι. 
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, συνεχίστε παρακαλώ επί των ερωτημάτων του προϋπολογισμού.
     ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Δεν τα υιοθετούμε αυτά εμείς, αλλά δεν δεχόμαστε μαθήματα πολιτικού ήθους από κάποιους που αυτή τη στιγμή έχουν μια δημόσια καταγγελία από υψηλόβαθμο στέλεχος και σιωπούν. Δεν αισθάνονται την ανάγκη να μιλήσουν στον ελληνικό λαό, που αυτό είναι πολιτικό ήθος για τη χώρα μας. Πολιτικό ήθος είναι να απαντάς ανά πάσα στιγμή σε όσα σου καταμαρτυρούν, συκοφαντικό ή οτιδήποτε άλλο. Δεν δικαιολογείται η σιωπή σε αυτά τα πράγματα. 
     Επαναλαμβάνω, επειδή κατέθεσα τα στοιχεία, ότι εμείς δεν δεχόμαστε μαθήματα πολιτικού ήθους από κάποιους που για μέγιστες κατηγορίες σιωπούν. Δεν δεχόμαστε κριτική ότι εξαπατούμε τον ελληνικό λαό, ο οποίος ξέρει πολύ καλά ότι η ελληνική οικονομία πατά σε σταθερά πόδια. Η οικονομία δεν είναι πλεονέκτημα της Κυβέρνησης του ΠΑΣΟΚ, είναι πλεονέκτημα της χώρας, γιατί αυτή η οικονομία συνεχίζει να αναπτύσσεται με πολύ υψηλούς ρυθμούς, τους υψηλότερους στην Ευρώπη και τους υψηλότερους μεταξύ των τριάντα χωρών του ΟΑΣΑ. Αυτοί είναι οι δείκτες που οδηγούν τη χώρα μπροστά και πρέπει κάποια στιγμή να τους σεβαστούμε. 
     Επειδή μιλάτε για υστέρηση εισροών από την Ευρωπαϊκή Ένωση, πρέπει να σας πω ότι η χώρα πλήρωσε τη συμμετοχή της για τα Κοινοτικά Προγράμματα. Πλήρωσε και για λογαριασμό της Ευρωπαϊκής Ένωσης, τηρώντας όλες τις διαδικασίες και αναμένει από την Ευρωπαϊκή Ένωση να πληρώσει και τις δικές της υποχρεώσεις.
      Αυτό που έχουμε να σας πούμε για μια ακόμη φορά είναι να πείτε επιτέλους στους Ευρωβουλευτές σας να πάψουν να υπονομεύουν τη χώρα και να μην μπλοκάρουν τις διαδικασίες, γιατί είναι πρωτοφανές το φαινόμενο αυτό.
      ΑΔΑΜ ΡΕΓΚΟΥΖΑΣ: Ονειροπολείτε και πρέπει να ξυπνήσετε κάποια στιγμή. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ.
     Προχωρούμε στη συζήτηση της τρίτης με αριθμό 579/5-5-2003 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή της νέας Εθνικής Οδού στο πέταλο του Μαλιακού Κόλπου κλπ.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, άρχισα να διαβάζω την επόμενη επίκαιρη ερώτηση. Έχουμε διαδικασία επίκαιρων ερωτήσεων και γνωρίζετε ότι πολύ θα ήθελα να σας δώσω το λόγο, αλλά δεν τον δικαιούστε. Θα πάμε στη συνέχεια στο νομοθετικό έργο.  Τότε μπορείτε να πάρετε το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Με τη διαφορά ότι το παραλήρημα αυτό δεν έπρεπε να το επιτρέψετε. Γιατί το επιτρέψατε στον κύριο Υφυπουργό;
      ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, δεν παρακολουθήσατε τη συζήτηση. Προεκλήθη ο κύριος Υπουργός «για έλλειψη πολιτικού ήθους της Κυβέρνησης» και σε αυτό απαντούσε. Δεν μπορώ να λογοκρίνω τα λεγόμενά του. 
      ΓΕΩΡΓΙΟΣ ΦΛΩΡΙΔΗΣ (Υφυπουργός Οικονομικών): Και για εξαπάτηση.
      ΠΡΟΕΔΡΕΥΩΝ (Κωνσταντίνος Γείτονας): Δεν παρακολουθήσατε, κύριε Μητσοτάκη, όλη τη συζήτηση. Εν πάσει περιπτώσει, ο Υπουργός μίλησε αυστηρά μέσα στο χρόνο που δικαιούται. Σας παρακαλώ λοιπόν. Έχουμε νομοθετικό έργο στη συνέχεια, κύριε Πρόεδρε, μπορείτε να πάρετε το λόγο και να αναφερθείτε εκεί σε γενικότερα και παρεμπίπτοντα πολιτικά ζητήματα. 
      ΑΔΑΜ ΡΕΓΚΟΥΖΑΣ: Η Κυβέρνηση μας προκαλεί.
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Δεν έχετε το λόγο. Ηρεμήστε όλοι να προχωρήσουμε στην επόμενη επίκαιρη ερώτηση.
     Είναι η τρίτη με αριθμό 579/5-5-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή της νέας Εθνικής Οδού στο πέταλο του Μαλιακού Κόλπου κλπ.
    Η επίκαιρη ερώτηση του κ. Νικολάου Γκατζή έχει ως εξής: 
      «Το ζήτημα της επικινδυνότητας εξαιτίας της έλλειψης μέτρων οδικής ασφάλειας στην Παλιά Εθνική Οδό (Ε 75) –ιδιαίτερα σε τμήματα που διέρχονται από το Νομό Φθιώτιδας και συγκεκριμένα στο φονικό «πέταλο του Μαλιακού»- είναι παλιό όμως πάντα στην επικαιρότητα εξαιτίας των συχνών τροχαίων ατυχημάτων. Οι διασταυρώσεις επί της Παλιάς Εθνικής Οδού αποτελούν παγίδες θανάτου αφού δεν υπάρχει σήμανση, φωτισμός και οι στροφές είναι ιδιαίτερα επικίνδυνες. Αν και υπάρχει χώρος –εκατέρωθεν του δρόμου είναι χωράφια- για την κατασκευή  ανισόπεδων διαβάσεων, δεν έχει γίνει μέχρι σήμερα τίποτα.
      Παρά τις υποσχέσεις της Κυβέρνησης και στη Βουλή κατά τη συζήτηση επίκαιρης ερώτησης του Κομμουνιστικού Κόμματος Ελλάδας το 2001 για την αντιμετώπιση του προβλήματος αλλά και τη διάθεση δισεκατομμυρίων, μέχρι σήμερα ουσιαστικά δεν έχει γίνει καμιά διορθωτική παρέμβαση στις παραπάνω διασταυρώσεις, ενώ η κατασκευή του συγκεκριμένου τμήματος της ΠΑΘΕ δεν έχει προχωρήσει. ΠΑΘΕ είναι ο αυτοκινητόδρομος Πάτρα- Αθήνα – Θεσσαλονίκη -Εύζωνοι.
      Αίτημα των φορέων κυρίως του  Νομού Φθιώτιδας είναι να επισπευσθούν και να ελαχιστοποιηθούν όλες οι διαδικασίες και οι μελέτες των έργων, ώστε επιτέλους να αρχίσει η κατασκευή του αυτοκινητόδρομου.
      Δεδομένου ότι δεκάδες είναι τα θύματα που έχουν πληρώσει με τη ζωή τους ή τη σωματική τους ακεραιότητα την έλλειψη μέτρων οδικής ασφάλειας στο συγκεκριμένο δρόμο και είναι ζήτημα το οποίο ενδιαφέρει, όχι μόνο τους κατοίκους του Νομού Φθιώτιδας, αλλά και όσους διέρχονται από το φονικό «πέταλο του Μαλιακού», ερωτάται η κυρία Υπουργός πότε επιτέλους θα αρχίσουν οι εργασίες κατασκευής του συγκεκριμένου τμήματος  της ΠΑΘΕ;
      Και ως τότε τι μέτρα θα παρθούν για την ασφαλή διέλευση των οχημάτων στις συγκεκριμένες παγίδες-διασταυρώσεις;»
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κυρίες και κύριοι συνάδελφοι, το οδικό τμήμα Σκάρφια-Λαμία-Ράχες, αυτό που ονομάζουμε «πέταλο» του Μαλιακού είναι ένα τμήμα του άξονα του ΠΑΘΕ και πράγματι έχει προβλήματα. 
     Είναι γνωστό ότι είχε προγραμματιστεί να γίνει η ζεύξη Μαλιακού, η οποία τον Αύγουστο του 2001 ακυρώθηκε για λόγους τεχνικοοικονομικούς. Στην συνέχεια και με πολύ γρήγορες διαδικασίες ανατέθηκαν μελέτες οι οποίες έχουν τελειώσει για δύο μεγάλα τμήματα -τα πιο επικίνδυνα- μήκους δεκαεπτά χιλιομέτρων, εγκρίθηκε η πίστωση ύψους 110 εκατομμυρίων ευρώ και στις 11 Ιουνίου δημοπρατούνται τα δύο αυτά τμήματα.
      Για τα υπόλοιπα τμήματα –γιατί όλο το μήκος του «πετάλου» του Μαλιακού είναι περίπου πενήντα επτά χιλιόμετρα- για τα υπόλοιπα σαράντα χιλιόμετρα οι μελέτες είναι στο στάδιο ανάθεσης. Εντός των ημερών πιστεύουμε να τελειώσουν οι διαδικασίες για κάποιες από αυτές και τον Σεπτέμβριο για μία άλλη. Τρεις είναι οι μελέτες. Επομένως προχωρά και η ανάθεση των μελετών και τα δύο πιο επικίνδυνα τμήματα δημοπρατούνται στις 11 Ιουνίου.
      Από εκεί και πέρα, τα τρία τμήματα των σαράντα χιλιομέτρων, για τα οποία ανατίθεται τώρα η μελέτη, είναι ενταγμένα να υλοποιηθούν με σύστημα παραχώρησης, ενώ τα δύο τα οποία δημοπρατούνται τώρα στις 11 Ιουνίου, θα κατασκευαστούν καθαρά ως δημόσιο έργο. Εάν στις ανακατανομές του Γ΄ Κοινοτικού Πλαισίου Στήριξης κατορθώσουμε να βρούμε χρήματα και τα εντάξουμε -επειδή είναι πράγματι σοβαρά κομμάτια- ως δημόσιο έργο, θα το κάνουμε. Αλλά αυτή την στιγμή ο προγραμματισμός είναι να υλοποιηθούν με το σύστημα παραχώρησης.
      Σε ό,τι αφορά το σύστημα παραχώρησης των τμημάτων αυτών του ΠΑΘΕ, γνωρίζετε ότι έχει τελειώσει η πρώτη φάση, έχει γίνει η προεπιλογή των ομίλων, προχωρούμε στη δεύτερη φάση του διαγωνισμού με προετοιμασία σε ό,τι αφορά τις μελέτες, όσο και σε άλλα νομικά στοιχεία και πιστεύουμε ότι αρχές του 2004 θα υπάρχει ανάδοχος με το σύστημα της παραχώρησης, εκτός εάν βρούμε χρήματα και τα κάνουμε καθαρά ως δημόσιο έργο.
      Επιπλέον, κύριε συνάδελφε, πρέπει να ξέρετε ότι η συντήρηση του δρόμου αυτού γίνεται με μεγάλη προσοχή, διατίθενται κονδύλια. Ήδη αυτή τη στιγμή στον Άγιο Κωνσταντίνο γίνονται παρεμβάσεις περίπου 600 εκατομμυρίων δραχμών. Επίσης διατέθηκαν 300 εκατομμύρια πέρυσι για κιγκλιδώματα ασφαλείας.
Διαστρώσαμε σαράντα οκτώ χιλιόμετρα αντιολισθηρό τάπητα σ’ αυτό το επικίνδυνο τμήμα. Κάναμε δυο-τρεις ηλεκτροφωτισμούς κόμβων. Είναι σε πολύ καλή κατάσταση και η οριζόντια και η κάθετη σήμανση ιδιαίτερα σ’ αυτό το κομμάτι της Λαμίας που έχει προβλήματα.  
      Επομένως, ένα ανάλογο πρόγραμμα θα εφαρμόσουμε και φέτος. Ήδη ξεκινήσαμε μια εργολαβία 400 χιλιάδων ευρώ και έχουμε ένα δισεκατομμύριο δραχμές μόνο για το πέταλο Μαλιακού, ώστε να βελτιώσουμε το οδικό περιβάλλον μέσα στο 2003. 
      Από κει και πέρα, για τα άλλα θέματα που θέτετε, κύριε συνάδελφε, για το ασφαλές οδικό περιβάλλον θα ήθελα να κάνω δύο παρατηρήσεις. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ στη δευτερολογία σας, αν θέλετε, δεν έχετε άλλο χρόνο. 
      Ορίστε, κύριε Γκατζή έχετε το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
     Κύριε Υπουργέ, δεν ήρθα να αμφισβητήσω αν διαθέτετε κονδύλια ή όχι. Σε περσινή παρόμοια ερώτηση που έκανα και είχε έρθει ο συνάδελφός σας ο κ. Αλευράς, ακριβώς τα ίδια μου είχε πει, ότι τώρα έχουμε διαθέσει 1.400.000.000 για να διορθώσουμε αυτές τις ατέλειες που υπάρχουν στο κομμάτι του Μαλιακού. 
      Σας ερωτώ, κύριε Υπουργέ: Μου λέτε ότι υπάρχει καλό σημείο ως προς τη σήμανση. Περάσατε αυτό το δρόμο; Ποιος σας πληροφόρησε ότι υπάρχει καλή σήμανση; Δεν υπάρχει καμία. Δεν υπάρχουν προειδοποιητικές πινακίδες πουθενά. Δεν υπάρχουν εσοχές. Δεν υπάρχει φωτισμός. Δεν υπάρχει τίποτα εκτός από μία πινακίδα που λέει στροφή προς Μώλο κλπ. Είναι επτά παγίδες και δεν αρχίζουν όπως εσείς είπατε από τα Σκάφια, αρχίζουν από τη Μενδενίτσα και καταλήγουν στο Ασπρονέρι. Είναι επτά διασταυρώσεις. 
      Κύριε Πρόεδρε, κάθε βδομάδα έχουμε νεκρούς. Δεν μπορεί να αφήνεται αυτό μέχρις ότου γίνει η νέα χάραξη. Πρέπει να πάρετε προστατευτικά μέτρα. Εκατέρωθεν είναι χωράφια. Γιατί, λοιπόν, δεν κάνετε  μια διαπλάτυνση ώστε να δημιουργηθούν εσοχές ώστε να προστατεύονται οι οδηγοί; 
      Δεν είναι τα ποσά που λέει ο κύριος Υπουργός. Είναι η βούληση. Και νομίζω ότι συνειδητά η Κυβέρνηση παραμελεί αυτό το σοβαρό πρόβλημα που υπάρχει για όλη τη κεντρική και βόρεια Ελλάδα. Πιστεύω ότι η Κυβέρνηση έχει τεράστιες ευθύνες για τα εγκλήματα που γίνονται κάθε μέρα. Δεν μπορείτε να αμελείτε το θάνατο εκατοντάδων ανθρώπων. 
      Μου είπε ένας τροχονόμος της περιοχής εκεί ότι μέσα σε μια πενταετία οι θάνατοι αυτοί είναι ο πληθυσμός ενός μικρού χωριού. Καταλαβαίνετε για πόσο σοβαρό πρόβλημα μιλάμε; Και μου λέτε ότι θα διαθέσετε ένα δισεκατομμύριο ή τα εξακόσια εκατομμύρια του Αγίου Κωνσταντίνου; Κάντε εσοχές. Βάλτε σήμανση. Για να μην πω να κάνετε ανισόπεδες διαβάσεις. Για όνομα του Θεού! 
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, πρέπει να ξεκαθαρίσουμε δύο-τρία πράγματα. 
      Κατ’ αρχάς σε ό,τι αφορά την ΠΑΘΕ, στο Β΄ Κοινοτικό Πλαίσιο Στήριξης προγραμματίστηκε να γίνουν τετρακόσια δέκα χιλιόμετρα. 
      Κανείς δεν είπε ποτέ ότι ο ΠΑΘΕ θα τελειώσει από Πάτρα μέχρι Ευζώνους. Υπάρχει παρεξήγηση γιατί συνήθως οι αναφορές είναι παραπλανητικές και όχι επί της ουσίας. Από τα τετρακόσια δέκα χιλιόμετρα που είχαμε προγραμματίσει και εντάξαμε στο Β΄ Κοινοτικό Πλαίσιο Στήριξης, τελειώσαμε τα τριακόσια ογδόντα. Τα τριάντα καθυστέρησαν γιατί υπήρχαν διάφορα προβλήματα με την αρχαιολογία. Είναι βέβαιο ότι μερικά τμήματα όπως του Μαλιακού έχουν καθυστερήσει γιατί προβλεπόταν ζεύξη του Μαλιακού. Τέμπη, Πλαταμώνας, Σκοτίνα, λίγα τμήματα του Μαλιακού και ο άξονας Κόρινθος-Πάτρα είναι προγραμματισμένα να γίνουν με συμβάσεις παραχώρησης. Αυτό πρέπει να γίνει κατανοητό. Σας είπα που βρίσκεται η διαδικασία με τις συμβάσεις παραχώρησης. Έχει γίνει η πρώτη φάση. Πιστεύουμε ότι η δεύτερη φάση θα γίνει  μέχρι το τέλος του χρόνου και μέχρι το πρώτο εξάμηνο του 2004 θα έχουμε ανάδοχο για τα τμήματα αυτά. 
      ΝΙΚΟΛΑΟΣ ΓΚΑΤΖΗΣ: Και μέχρι τότε τους νεκρούς ποιος θα τους κλάψει; 
      ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Μέχρι τότε κάνουμε μεγάλη προσπάθεια για να βελτιώσουμε το οδικό περιβάλλον. Θα πρέπει να ξέρετε ότι παραδείγματος χάρη στα Τέμπη υπήρχε άριστος ηλεκτροφωτισμός, οριζόντια και κάθετη σήμανση. Δεν υπήρχε άλλος τρόπος βελτίωσής του. Τι σημαίνει αυτό; Ότι η Πολιτεία έχει την ευθύνη να βελτιώνει συνεχώς το οδικό περιβάλλον, σύμφωνα με τις δυνατότητες που υπάρχουν και από εκεί και πέρα, θα πρέπει οι οδηγοί να προσαρμόζονται σ’ αυτό το οδικό περιβάλλον. Υπάρχει σήμανση, όριο ταχύτητας, υπάρχει Κώδικας Οδικής Κυκλοφορίας που πρέπει να τηρείται. 
      ΝΙΚΟΛΑΟΣ ΓΚΑΤΖΗΣ: Που υπάρχει σήμανση;
      ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, δεν γίνεται έτσι συζήτηση. Έχει δικαίωμα ο κύριος Υπουργός να απαντήσει χωρίς διακοπές.
      ΝΙΚΟΛΑΟΣ ΓΚΑΤΖΗΣ: Γενικά και αόριστα; Δεν υπάρχει σήμανση.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Έχει συσταθεί διϋπουργική επιτροπή η οποία ασχολείται εδώ και ενάμισι χρόνο. Υπάρχει καλύτερος συντονισμός. Τέθηκαν συγκεκριμένοι στόχοι για την πενταετία για το πρόγραμμα και ήδη στα δύο πρώτα χρόνια έχουμε ξεπεράσει τους στόχους της πενταετίας. Κανείς δεν εφησυχάζει που έχουμε χίλιους εξακόσιους νεκρούς το χρόνο σε τροχαία ατυχήματα, αλλά είχαμε δύο χιλιάδες διακόσιους πριν από δύο χρόνια. Είναι βέβαιο ότι τα ατυχήματα θα ήταν πολύ περισσότερα, αν δεν παίρναμε αυτά τα μέτρα. 
     Λέτε ότι δεν παίρνουμε μέτρα. Σας λέω ότι το 2002 ηλεκτροφωτίσαμε είκοσι εννέα νέους κόμβους, μεταξύ αυτών στην Άμφισσα, στον Μπράλο, στην Αμφίκλεια. Οκτώ είναι στην Στερεά Ελλάδα. Στον ΠΑΘΕ στρώσαμε σαράντα οκτώ χιλιόμετρα αντιολισθηρό τάπητα στο τμήμα της Φθιώτιδας. Κάναμε διαγράμμιση εθνικού οδικού δικτύου, πεντέμισι χιλιάδες χιλιόμετρα το 2002. Στηθαία ασφαλείας εκατόν τριάντα χιλιόμετρα το 2002. Ανάλογο και μεγαλύτερο πρόγραμμα κάναμε για ασφαλτοτάπητα αντιολισθηρού, τριακόσια εβδομήντα οκτώ χιλιόμετρα. Έχουμε και ένα πιο φιλόδοξο πρόγραμμα για το 2003. Ήδη προχωρούμε στην προμήθεια εβδομήντα πέντε ραντάρ αυτόματης καταγραφής παραβάσεων για να τα τοποθετούμε εναλλάξ σε εξακόσιες θέσεις που έχουμε επιλέξει σε συνεργασία με την Τροχαία, όχι με στόχο να γράφουμε τους παραβάτες, αλλά για να τους προειδοποιούμε. Θα υπάρχει τριπλή σήμανση ότι μετά από πέντε χιλιόμετρα, μετά από τρία, μετά από ένα χιλιόμετρο υπάρχει ραντάρ, ώστε να προλαμβάνουμε τα ατυχήματα και οι οδηγοί να προσαρμόζουν τις συμπεριφορές τους. 
     ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί στην Ολομέλεια σε μια συζήτηση ενιαία όπως ορίζεται από το Σύνταγμα και όπως ορίζει ο Κανονισμός της Βουλής στις προαναφερθείσες διατάξεις τους μαζί με τις τροπολογίες. Υπάρχουν δύο τροπολογίες Υπουργών και τρεις εμπρόθεσμες  Βουλευτών. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, δηλαδή τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων. Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής δηλαδή από την έναρξη της συζήτησης ως το τέλος ομιλίας των εισηγητών.
      Για τη διάρκεια των αγορεύσεων και για τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
      Ο Υφυπουργός κ. Φωτιάδης έχει ζητήσει το λόγο για να κάνει ορισμένες διορθώσεις.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα προκαταβολικά να σας διαβάσω ορισμένες διορθώσεις:
     Όπου στα άρθρα 3, 4, 5 και 8 αναφέρεται ο συντετμημένος τίτλος «Σ.Λ.Ο.Τ.» αντικαθίσταται με τον τίτλο «Σ.ΛΟ.Τ.».
      Άρθρο 1. Στην παράγραφο 4 και στον τελευταίο στίχο αντί των λέξεων «του Σ.Ο.Ε.Λ.» τίθενται οι λέξεις «του Οικονομικού Επιμελητηρίου Ελλάδος, που προτείνεται από αυτό».
      Στην παράγραφο 6 και στον τέταρτο στίχο αντί των λέξεων «το Οικονομικό Επιμελητήριο Ελλάδος» τίθενται οι λέξεις «το Σ.Ο.Ε.Λ.».
      Άρθρο 3. Στην παράγραφο 1 η περίπτωση γ΄ διαγράφεται και η περίπτωση δ΄ αναριθμείται ως γ΄.
      Άρθρο 6. Το προοίμιο της παραγράφου 1 αναδιατυπώνεται ως εξής:
      «1. Συνιστάται Πειθαρχικό Συμβούλιο, το οποίο είναι τριμελές, τριετούς θητείας, συγκροτείται με κοινή απόφαση των Υπουργών Οικονομίας και Οικονομικών και Δικαιοσύνης και αποτελείται:
      Στην παράγραφο 1 και στο τέταρτο στίχο της περίπτωσης α΄, όπως και στον τέταρτο στίχο της περίπτωσης β΄ η λέξη «ορίζεται» αντικαθίσταται με τη λέξη «προτείνεται».
      Άρθρο 12. Η παράγραφος 2 αναδιατυπώνεται ως εξής:
      «2. Απαγορεύεται η ανάθεση ελέγχου στις επιχειρήσεις της παραγράφου 3 σε ορκωτό ελεγκτή – λογιστή ή ελεγκτική εταιρεία εφόσον παρείχαν τις υπηρεσίες  που προβλέπονται στην παράγραφο 3 κατά την προηγούμενη του ελέγχου διετία».
      Στην παράγραφο 4 και στο δεύτερο στίχο οι λέξεις «ένα έτος» αντικαθίστανται από τις λέξεις «δύο έτη».
      Άρθρο 13. Στην παράγραφο 2, το πρώτο εδάφιο της παραγράφου που αντικαθίσταται αναδιατυπώνεται ως εξής:
      «1. Οι εξετάσεις διενεργούνται από πενταμελή εξεταστική Επιτροπή, η οποία συγκροτείται με απόφαση του Υπουργού Οικονομίας και Οικονομικών, ύστερα από εισήγηση του Δ.Σ. της Ε.Λ.Τ.Ε.».
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, παρακαλώ να καταθέσετε αυτές τις τροποποιήσεις για τα Πρακτικά και να διανεμηθούν στους συναδέλφους.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ναι, κύριε Πρόεδρε.
     (Στο σημείο αυτό ο Υφυπουργός κ. Φωτιάδης καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
     «ΔΙΟΡΘΩΣΕΙΣ
     8.5.2003
     Στο σ/ν «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις»
     - Όπου στα άρθρα 3, 4, 5 και 8 αναφέρεται ο συντετμημένος τίτλος «Σ.Λ.Ο.Τ.» αντικαθίσταται με τον τίτλο «Σ.ΛΟ.Τ.».
      Άρθρο 1 
      - Στην παράγραφο 4 και στον τελευταίο στίχο αντί των λέξεων «του Σ.Ο.Ε.Λ.» τίθενται οι λέξεις «του Οικονομικού Επιμελητηρίου Ελλάδος, που προτείνεται από αυτό».
      - Στην παράγραφο 6 και στον τέταρτο στίχο αντί των λέξεων «το Οικονομικό Επιμελητήριο Ελλάδος» τίθενται οι λέξεις «το Σ.Ο.Ε.Λ.».
      Άρθρο 3
      - Στην παράγραφο 1 η περίπτωση γ΄ διαγράφεται και η περίπτωση δ΄ αναριθμείται ως γ΄.
      Άρθρο 6
      - Το προοίμιο της παραγράφου 1 αναδιατυπώνεται ως εξής:
      «1. Συνιστάται Πειθαρχικό Συμβούλιο, το οποίο είναι τριμελές, τριετούς θητείας, συγκροτείται με κοινή απόφαση των Υπουργών Οικονομίας και Οικονομικών και Δικαιοσύνης και αποτελείται:
      - Στην παράγραφο 1 και στο τέταρτο στίχο της περίπτωσης α΄, όπως και στον τέταρτο στίχο της περίπτωσης β΄ η λέξη «ορίζεται» αντικαθίσταται με τη λέξη «προτείνεται».
      Άρθρο 12
      -  Η παράγραφος 2 αναδιατυπώνεται ως εξής:
      «2. Απαγορεύεται η ανάθεση ελέγχου στις επιχειρήσεις της παραγράφου 3 σε ορκωτό ελεγκτή – λογιστή ή ελεγκτική εταιρεία εφόσον παρείχαν τις υπηρεσίες  που προβλέπονται στην παράγραφο 3 κατά την προηγούμενη του ελέγχου διετία».
      - Στην παράγραφο 4 και στο δεύτερο στίχο οι λέξεις «ένα έτος» αντικαθίστανται από τις λέξεις «δύο έτη».
      Άρθρο 13
      - Στην παράγραφο 2, το πρώτο εδάφιο της παραγράφου που αντικαθίσταται αναδιατυπώνεται ως εξής:
     «1. Οι εξετάσεις διενεργούνται από πενταμελή εξεταστική Επιτροπή, η οποία συγκροτείται με απόφαση του Υπουργού Οικονομίας και Οικονομικών, ύστερα από εισήγηση του Δ.Σ. της Ε.Λ.Τ.Ε.».»)
     ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, από τη Νέα Δημοκρατία ορίζεται ως Κοινοβουλευτικός Εκπρόσωπος για τη συζήτηση αυτού του νομοσχεδίου ο Βουλευτής κ. Γεώργιος Αλογοσκούφης. 
     Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος ο Βουλευτής κ. Άγγελος Τζέκης.
     Από το Συνασπισμό της Αριστεράς και της Προόδου ορίζεται ως Κοινοβουλευτικός Εκπρόσωπος ο Βουλευτής κ. Παναγιώτης Λαφαζάνης.
     Το λόγο έχει ο εισηγητής του ΠΑΣΟΚ κ. Μακρυπίδης.
     ΑΝΔΡΕΑΣ ΜΑΚΡΥΠΙΔΗΣ:  Κύριοι συνάδελφοι, ζούμε σε μια εποχή που η παγκόσμια οικονομία, και η ευρωπαϊκή και η δική μας οικονομία μία ανοιχτή οικονομία διανύει μία δύσκολη φάση με κύρια χαρακτηριστικά την αβεβαιότητα των προοπτικών, τη στασιμότητα και την εμφάνιση μακροοικονομικών ανισορροπιών. Για να ξεκαθαριστεί αυτή η κρίση και για να μπούμε σε ένα νέο κύκλο ανάπτυξης απαιτείται μία ξεκάθαρη πολιτική αλλαγών και ένα νέο σύγχρονο θεσμικό πλαίσιο που θα διασφαλίζει την εύρυθμη λειτουργία της αγοράς, θα δημιουργεί προϋποθέσεις υγιούς ανταγωνισμού. Απαιτείται ένας ευρύτερος επανασχεδιασμός λαμβάνοντας υπόψη το νέο οικονομικό περιβάλλον που έχει δημιουργηθεί στα πλαίσια της ζώνης του ευρώ, επανασχεδιασμός που θα προβλέπει ουσιαστικούς λογιστικούς, και όχι μόνο, ελέγχους και θα αποσκοπεί στη διαφάνεια και στην αποτελεσματικότητα. 
      Είναι γεγονός ότι το κλίμα των υπερβολικών προσδοκιών και της ευφορίας προηγούμενων χρόνων ιδιαίτερα για τις επιχειρήσεις της νέας οικονομίας υποχώρησε και έδωσε θέση σ’ ένα κλίμα απαισιοδοξίας, ένα κλίμα αποχής. Και ήταν αναπόφευκτος ο κλονισμός της εμπιστοσύνης και των επενδυτών ως απόρροια της παραπλανητικής συμπεριφοράς ορισμένων μεγάλων επιχειρήσεων, των λογιστικών γεγονότων, σκανδάλων και πτωχεύσεων κολοσσών που ζήσαμε σε παγκόσμιο επίπεδο. 
      Για να επιταχύνουμε την ανάπτυξη επιβάλλεται η διαμόρφωση νέων συνθηκών όπου επιχειρήσεις και επενδυτές θα έχουν καλύτερη πληροφόρηση, πιο απλοποιημένες διαδικασίες συμμετοχής, ώστε να προαχθεί καλύτερα και αποτελεσματικότερα η επιχειρηματική δραστηριότητα.
      Το συζητούμενο σήμερα νομοσχέδιο είναι συνέχεια δύο άλλων νομοσχεδίων που ήδη είναι νόμοι του κράτους και ψηφίστηκαν τον προηγούμενο χρόνο. Ο ν. 2992/2002 για την καθιέρωση των διεθνών λογιστικών προτύπων με τον οποίο επιτυγχάνεται η απεικόνιση της χρηματοοικονομικής θέσης των αποτελεσμάτων των ανωνύμων εταιρειών …
      ΠΑΝΑΓΙΩΤΗΣ ΛΑΦΑΖΑΝΗΣ: …
      ΑΝΔΡΕΑΣ ΜΑΚΡΥΠΙΔΗΣ: Όχι, κύριε Λαφαζάνη. Ξέρετε πολύ καλά ότι η προθεσμία που υπάρχει από την Ευρωπαϊκή Ένωση είναι το έτος 2005. Κάναμε μία προσπάθεια να επιταχύνουμε την εφαρμογή στη χώρα μας και στο νομοσχέδιο αυτό δίνεται η δυνατότητα, εάν υπάρξει αδυναμία εφαρμογής αυτής της διάταξης που έχουμε ψηφίσει, να μπορούμε να τα εφαρμόσουμε μέσα στο χρονικό διάστημα που προβλέπεται και για τα άλλα κράτη της Ευρωπαϊκής Ένωσης. 
     Επίσης με το ν. 3016/2002 για την εταιρική διακυβέρνηση αντιμετωπίστηκαν θέματα διοίκησης και λειτουργίας ανωνύμων εταιρειών που έχουν εισηγμένες μετοχές στο χρηματιστήριο, ενισχύοντας ουσιαστικά την εμπιστοσύνη του κοινού στις διοικήσεις των ανωνύμων εταιρειών, αλλά και στην καλή πορεία των επιχειρήσεων και κατά συνέπεια στην ενδυνάμωση της απασχόλησης και της οικονομίας. 
      Στην κατεύθυνση ενίσχυσης της αξιοπιστίας των ελεγκτικών μηχανισμών κινείται το συζητούμενο σήμερα σχέδιο νόμου και περιλαμβάνει τους εξής τομείς. 
      Πρώτον, περιλαμβάνει τη δημιουργία Επιτροπής Λογιστικής Τυποποίησης και Ελέγχων και ρυθμίζει θέματα που αφορούν το επάγγελμα των ορκωτών λογιστών ελεγκτών, ρυθμίσεις που αφορούν, όπως προείπα, τα διεθνή λογιστικά πρότυπα και ρυθμίσεις που καλύπτουν προσαρμογές της νομοθεσίας σε οδηγία της Ευρωπαϊκής Ένωσης αναφορικά με το ηλεκτρονικό χρήμα. Έτσι έχουμε το πρώτο κεφάλαιο που περιλαμβάνει τα άρθρα 1 έως 13, όπου προβλέπεται η δημιουργία ανεξάρτητης εποπτικής αρχής, η οποία θα καλείται εφεξής Επιτροπή Λογιστικής Τυποποίησης και Ελέγχων (ΕΛΤΕ) στην οποία ανατίθεται η ευθύνη των θεμάτων της λογιστικής τυποποίησης και των λογιστικών ελέγχων που διενεργούνται στις ανώνυμες εταιρείες και τα λοιπά νομικά πρόσωπα και φυσικά πρόσωπα, αλλά και ελεγκτικές εταιρείες μέλη του ΣΟΕΛ. 
      Επίσης προβλέπεται η εισαγωγή του ποιοτικού ελέγχου του έργου των ορκωτών ελεγκτών λογιστών, η θεσμοθέτηση περιορισμών στην άσκηση του ελεγκτικού επαγγέλματος με σκοπό την ενίσχυση της ανεξαρτησίας του ορκωτού ελεγκτή λογιστή, η θέσπιση σύγχρονων διατάξεων για το επάγγελμα του ορκωτού ελεγκτή λογιστή και τέλος η καθιέρωση αυστηρών πειθαρχικών ποινών σε περιπτώσεις παραβίασης των κανόνων ελέγχου. Το ότι το επάγγελμα των ορκωτών ελεγκτών διαδραματίζει έναν ιδιαίτερο σημαντικό ρόλο σε παγκόσμιο επίπεδο στη λειτουργία της οικονομίας είναι αυτονόητο. Ο ρόλος αυτός είναι διττός και αφορά αφ’ ενός τον έλεγχο για την επιβεβαίωση της αλήθειας και της πιστότητας των οικονομικών καταστάσεων των μεγάλων εταιρειών ή και ομίλων εταιρειών και αφ’ ετέρου την παροχή συμβουλευτικής υποστήριξης στις επιχειρήσεις, αλλά και στους φορείς του δημόσιου τομέα που εκτείνεται σ’ ένα μεγάλο εύρος και ενδεικτικά σχετίζεται με την ορθολογική οργάνωση και λειτουργία των επιχειρήσεων, τις διαδικασίες εξαγορών, συγχωνεύσεων, αποκρατικοποιήσεων κ.λπ. Λόγω του ελεγκτικού ρόλου, το επάγγελμα πρέπει να λειτουργεί κάτω από αυστηρές νομικές και επαγγελματικές ρυθμίσεις, ενώ υπάρχει μία αυξημένη ευαισθησία του κοινού και ιδιαίτερα όσων ασχολούνται με την οικονομία αναφορικά με τις συνθήκες λειτουργίας και το βαθμό της αξιοπιστίας τους. 
      Στα πλαίσια του γενικότερου στόχου της πολιτείας για την αναβάθμιση της λειτουργίας της κεφαλαιαγοράς, εντοπίστηκαν δυσλειτουργίες στο χώρο των Ορκωτών Ελεγκτών Λογιστών στο παρελθόν και ξεκίνησαν διαδικασίες για την αναμόρφωση της νομοθεσίας, που αφορά στη συμπλήρωση αυτών των κενών και τη διόρθωση των όποιων αδυναμιών είχαν διαπιστωθεί.
      Αυτές οι διαδικασίες ξεκίνησαν πολύ νωρίς, πριν έρθουν τα συγκεκριμένα γεγονότα που έλαβαν χώρα σε παγκόσμιο επίπεδο και τα γνωστά σκάνδαλα στη «μητρόπολη» του καπιταλισμού, στις Η.Π.Α. Αναφέρομαι, βεβαίως, στα γεγονότα της ENRON. Είχαμε και στη χώρα μας τέτοια γεγονότα, μικρότερης βέβαια κλίμακας, όπως ήταν τα γεγονότα στην ΕΤΒΑ, για τα οποία υπήρξε άμεση αντίδραση από την πλευρά της πολιτείας, με κοινοποίηση και παραπομπή του συγκεκριμένου γεγονότος και του ελέγχου που προέκυψε στη δικαιοσύνη.
     Παρ’ ότι η Κυβέρνηση είχε σχεδιάσει να κυρώσει αυτές τις αλλαγές από αυτά τα γεγονότα που προείπα, δεν κατελήφθησαν εξαπίνης οι εμπλεκόμενοι φορείς, αλλά αντίθετα υπήρξε προσπάθεια ουσιαστικού διαλόγου ενός και πλέον έτους με τους ορκωτούς λογιστές, το Οικονομικό Επιμελητήριο Ελλάδας, επιχειρηματικές οργανώσεις. Έτσι, καταλήξαμε σ’ ένα σχέδιο νόμου που σήμερα συζητάμε στη Βουλή, το οποίο κατά τη γνώμη μου είναι βαθιά επεξεργασμένο, με σκοπό να προβούμε σε ρυθμίσεις που να λύσουν μία σειρά από προβλήματα που είχαν ανακύψει και να δημιουργήσουν νέους στόχους, για να πετύχουμε, όπως είπα, στην προσπάθεια ανάπτυξης στα νέα οικονομικά δεδομένα.
     Έτσι, μέσα από το συγκεκριμένο σχέδιο νόμου, δημιουργείται η Επιτροπή Λογιστικής Τυποποίησης και Ελέγχων. Είναι μία ανεξάρτητη εποπτική αρχή, η οποία επιφορτίζεται με την εποπτεία των ορκωτών ελεγκτών, με το καθήκον την προώθηση λογιστικής τυποποίησης σε όλους τους τομείς, καθώς και την καθοδήγηση και την εφαρμογή των διεθνών λογιστικών προτύπων. 
     Είναι ένα όργανο που αποτελείται από επτά μέλη, ο Πρόεδρος θα ορίζεται μέσα από τη διαδικασία του άρθρου 49Α της Βουλής, ενώ και αυτός και οι δύο Αντιπρόεδροι προβλέπεται να έχουν μία ευρεία επιστημονική κατάρτιση στους τομείς της λογιστικής και ελεγκτικής πρακτικής. Τα άλλα τέσσερα μέλη της ΕΛΤΕ ορίζονται από φορείς, όπως είναι η Επιτροπή Κεφαλαιαγοράς, η Τράπεζα της Ελλάδας, ο Σύνδεσμος Ελλήνων Βιομηχανιών και το Οικονομικό Επιμελητήριο.
     Δημιουργείται στην ΕΛΤΕ μία εκτελεστική επιτροπή, η οποία αποτελείται από τον Πρόεδρο και τους δύο Αντιπροέδρους που επιφορτίζεται το διοικητικό έργο που αφορά στο νέο θεσμό. Η επιλογή του ορισμού αυτής της εκτελεστικής επιτροπής που είναι ολιγομελής έχει στόχο να μην υπάρχουν προβλήματα κωλυσιεργίας, σχετικά με τη λειτουργία της Επιτροπής Λογιστικής Τυποποίησης και Ελέγχων.
     Δημιουργείται το Συμβούλιο Λογιστικής Τυποποίησης, το οποίο είναι ένα όργανο που αντικαθιστά το Εθνικό Συμβούλιο Λογιστικής. Αποτελείται από πέντε μέλη και αυτό γιατί το ΕΣΥΛ που έπαιξε ένα σοβαρό ρόλο, έκλεισε τον κύκλο του και εκπλήρωσε το στόχο του και, σήμερα, στα καινούρια δεδομένα, αυτό αντικαθίσταται από το Συμβούλιο Λογιστικής Τυποποίησης.
     Ο ρόλος του είναι γνωμοδοτικός στην προώθηση της λογιστικής τυποποίησης, στην τροποποίηση των λογιστικών σχεδίων, στην έκδοση οδηγιών και ερμηνειών, στην τεχνική υποστήριξη της εφαρμογής των διεθνών λογιστικών προτύπων, ενώ οι τελικές αποφάσεις λαμβάνονται από την ΕΛΤΕ.
     Δημιουργείται το Συμβούλιο Ποιοτικού Ελέγχου, δηλαδή ο ποιοτικός έλεγχος των ορκωτών ελεγκτών. Πρόκειται για ένα νέο όργανο, το οποίο επιφορτίζεται με την ευθύνη του σχεδιασμού του ποιοτικού ελέγχου στο έργο των ορκωτών ελεγκτών. Ο έλεγχος θα γίνεται σ’ ένα τυχαίο δείγμα 10% των εισηγμένων ελεγχόμενων εταιρειών και το 1% των υπόλοιπων εταιρειών που ελέγχονται για ειδικές περιπτώσεις καταγγελίας στην ΕΛΤΕ. 
     Το Συμβούλιο του Ποιοτικού Ελέγχου είναι επταμελές και Πρόεδρος είναι ένας από τους δύο Αντιπροέδρους της ΕΛΤΕ. 
     (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Το θεσμικό πλαίσιο της ΕΛΤΕ ολοκληρώνεται με τη δημιουργία του νέου πειθαρχικού συμβουλίου που έχει προφανή αντικειμενική σύνθεση και λειτουργία την ανεξαρτησία και αποτελείται από ένα Σύμβουλο της Επικρατείας, ένα Σύμβουλο του ΔΕΠ από τα Ανώτατα Εκπαιδευτικά Ιδρύματα με παρεμφερή αντικείμενο και έναν ορκωτό ελεγκτή που θα ορίζεται από τους ορκωτούς ελεγκτές.
      Τέλος, καθιερώνεται στο άρθρο 12 το ασυμβίβαστο. Έτσι επιβάλλονται σημαντικοί περιορισμοί και ασυμβίβαστο στους ορκωτούς ελεγκτές, με σκοπό της διασφάλιση της ανεξαρτησίας τους.
      Πρέπει να σημειωθεί ότι μέχρι σήμερα στην πράξη δεν υπήρχαν ασυμβίβαστα και από νομική άποψη οι περιορισμοί ήταν ελάχιστοι. 
      Με βάση τις ρυθμίσεις του σχεδίου νόμου απαγορεύεται στους ορκωτούς ελεγκτές να παρέχουν συγκεκριμένες υπηρεσίες με εισηγμένες εταιρείες, στις οποίες η εταιρεία στην οποία ανήκουν διενεργεί τον τακτικό έλεγχο, ενώ απαγόρευση ανάληψη τακτικού ελέγχου καθιερώνεται και για τις υπόλοιπες εταιρείες, αν έχουν προσφερθεί στο πρόσφατο παρελθόν οι συμβουλευτικές υπηρεσίες από αντίστοιχους ελεγκτές ή εταιρείες ελεγκτών ή συμβουλευτικές εταιρείες.
      Πρέπει να τονιστεί ότι δεν απαγορεύεται στις ελεγκτικές εταιρείες να προσφέρουν συμβουλευτικές υπηρεσίες, για τις οποίες διαθέτουν κατά τεκμήριο σημαντική τεχνογνωσία.
      Η ρύθμιση, κυρίες και κύριοι του σχεδίου νόμου, πιστεύω ότι αποτελεί ένα σύγχρονο και σταθερό, αποτελεσματικό μοντέλο που θα διασφαλίσει τη διαφάνεια των οικονομικών καταστάσεων των επιχειρήσεων, θα δημιουργήσει ένα άλλο κλίμα εμπιστοσύνης στην κεφαλαιαγορά, σε συνδυασμό με τις ρυθμίσεις για την εταιρική διακυβέρνηση που ήδη έχουν νομοθετηθεί και υλοποιούνται.
      Στο δεύτερο κεφάλαιο, στα άρθρα 14 και 15 αντιμετωπίζονται και εφαρμόζονται οι οδηγίες της Ευρωπαϊκής Ένωσης για το ηλεκτρονικό χρήμα. Το ηλεκτρονικό χρήμα, δηλαδή το ηλεκτρονικό υποκατάστατο των κερμάτων και των χαρτονομισμάτων καλύπτει ένα όλο και πιο διευρυμένο φάσμα συναλλαγών και κατά συνέπεια οι ρυθμίσεις για τη χρήση και την εποπτεία καθίστανται απαραίτητες για τη διασφάλιση της εμπιστοσύνης του κοινού και τελικά την προστασία του κοινού.
      Η επιλογή που ακολουθήθηκε από νομοτεχνική άποψη είναι να ενσωματωθούν οι σχετικές διατάξεις για το ηλεκτρονικό χρήμα στο ισχύον νομοθετικό πλαίσιο, στα πιστωτικά ιδρύματα, στα πλαίσια του ν. 2076/92.
      Μεταξύ των άλλων, τροποποιείται και ο ορισμός του πιστωτικού ιδρύματος για να συμπεριλάβει τη νέα δραστηριότητα που προστίθεται, οι ορισμοί εννοιών που σχετίζονται με το ηλεκτρονικό χρήμα, τίθενται περιορισμοί στην έκδοση ηλεκτρονικού χρήματος και θεσπίζεται το δικαίωμα εξαργύρωσης του κομιστή του ηλεκτρονικού χρήματος.
      Οι υπόλοιπες διατάξεις αναφέρονται σε επιμέρους ζητήματα. Στο άρθρο 21 έχουμε την εφαρμογή, όπως προείπα, των διεθνών λογιστικών προτύπων.
      Κυρίες και κύριοι, το νομοσχέδιο για τα διεθνή λογιστικά πρότυπα είχε αντιμετωπιστεί συναινετικά, απ’ ό,τι θυμάμαι, από τη μεγάλη πλειοψηφία των κομμάτων στη Βουλή. Το νομοσχέδιο για την εταιρική διακυβέρνηση υποστηρίχθηκε από ευρεία κοινοβουλευτική πλειοψηφία. Πιστεύω και προτείνω το παρόν σχέδιο νόμου να ψηφιστεί ομόφωνα. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, θα ήθελα να ενημερώσω το Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της  αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», τριάντα μαθητές και δύο δάσκαλοι από το 7ο Δημοτικό Σχολείο Χαλκίδας Ευβοίας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Επίσης η Βουλή καλωσορίζει και άλλους σαράντα ένα μαθητές και πέντε δασκάλους από το 5ο Δημοτικό Σχολείο Λιβαδειάς Βοιωτίας.
      (Χειροκροτήματα από όλες τις πτέρυγες της Βουλής)
      Ο εισηγητής της Νέας Δημοκρατίας κ. Θεόδωρος Σκρέκας έχει το λόγο.
      ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κυρία και κύριοι Βουλευτές, έχει διαπιστωθεί διαχρονικά ότι η Κυβέρνηση φέρνει στη Βουλή σημαντικά νομοσχέδια, κατά κανόνα με μεγάλη καθυστέρηση. Αποτέλεσμα αυτής της καθυστέρησης είναι να πραγματοποιείται μία ζημιά που είναι πολλές φορές ανεπανόρθωτη. 
      Ένα στοιχείο, που μπορώ να επικαλεστώ σε αυτό το σημείο, είναι το οικονομικό έγκλημα που διεπράχθη στο χρηματιστήριο τα προηγούμενα χρόνια. Προσπαθεί σήμερα η Κυβέρνηση με διάφορα νομοσχέδια να διορθώσει μία κατάσταση, η οποία είναι πλέον μη αναστρέψιμη. 
      Η Κυβέρνηση φέρνει νομοσχέδια, χωρίς την απαιτούμενη μελέτη και επεξεργασία, χωρίς την αναγκαία συνεργασία που απαιτείται και χωρίς τον επικαλούμενο μεν, αλλά αρνούμενο δε κοινωνικό διάλογο. Αυτό έχει ως αποτέλεσμα να διαπιστώνεται στην πορεία του χρόνου η αδυναμία εφαρμογής των, οι παρενέργειες και στη συνέχεια, με μικρές ή με μεγάλες καθυστερήσεις, να προβαίνει στις αναγκαίες διορθώσεις.
      Ο Υπουργός Οικονομίας και Οικονομικών, αλλά και η Κυβέρνηση έφερε για συζήτηση και ψήφιση στη Βουλή το παρόν νομοσχέδιο, το οποίο θεωρούμε, ως Νέα Δημοκρατία, πολύ σημαντικό. Το έφερε σε μία περίοδο σημαντικών μεταβολών ανά τον κόσμο σε Ευρώπη και Αμερική. Επιχειρεί μία σειρά θεσμικών μεταβολών σε εθνικό κυρίως επίπεδο, ενέργεια η οποία μας προβληματίζει, όταν αυτήν την περίοδο στην Ευρωπαϊκή Ένωση έχει ανοίξει μία σειρά θεμάτων που έχουν σχέση με τη μελέτη και την αξιολόγηση προτάσεων για την έκδοση νέων οδηγιών, οι οποίες θα αντιμετωπίζουν τα σύγχρονα προβλήματα στους τομείς των ελεγκτικών μηχανισμών, αλλά και των διεθνών λογιστικών προτύπων, με σκοπό την ενίσχυση της διαφάνειας λειτουργίας των επιχειρήσεων, την εφαρμογή της λογιστικής τυποποίησης και τη διασφάλιση της ποιότητας των λογιστικών ελέγχων.
      Κυρίες και κύριοι συνάδελφοι, το συζητούμενο νομοσχέδιο προκάλεσε σημαντική αναστάτωση στα ελεγκτικά όργανα, αλλά και στους ελεγχόμενους. Θα αναφέρω ένα παράδειγμα, που έχει σχέση με την εφαρμογή των διεθνών λογιστικών προτύπων, όπου το Υπουργείο, αλλά και η Κυβέρνηση με το ν. 2990/2002 υποχρεώνουν τις ελληνικές εταιρείες που είναι εισηγμένες στο χρηματιστήριο να εφαρμόσουν από 1-1-2003 τα διεθνή λογιστικά πρότυπα, κάτι που δεν ισχύει στις άλλες χώρες της Ευρωπαϊκής Ένωσης. Επιχειρείται με αυτό το νομοσχέδιο να απαλυνθεί κατά κάποιο τρόπο μία, κατά την άποψή μου, γκάφα η οποία διεπράχθη με το ν. 2990/2002.
      Κύριοι συνάδελφοι, η Κυβέρνηση επιχειρεί με το υπό συζήτηση σχέδιο νόμου σειρά αλλαγών, με σκοπό τη βελτίωση, όπως λέει, του ποιοτικού ελέγχου και την προσαρμογή του συστήματος ελέγχων στα διεθνή ελεγκτικά πρόσωπα. Συνιστά νέο πρόσωπο δημοσίου δικαίου, με την επωνυμία Επιτροπή Λογιστικής Τυποποίησης και Ελέγχων, πέραν του ήδη υπάρχοντος Οικονομικού Επιμελητηρίου Ελλάδος ως νομικού προσώπου δημοσίου δικαίου συστήθηκε με το ν. 1100/1980 και το ν. 1479/1974 με το ίδιο θεσμικό αντικείμενο.
      Η θεσμική αυτή μεταρρύθμιση για την ελληνική οικονομία και κοινωνία είχε ως σκοπό να εισαχθούν κανόνες, σχέδια και πρότυπα σε μία σειρά δράσεων που αποτυπώνουν τις οικονομικές λειτουργίες μονάδων του ιδιωτικού και του δημόσιου τομέα.
      Κυρίες και κύριοι συνάδελφοι, όλοι γνωρίζουμε ότι το Οικονομικό Επιμελητήριο Ελλάδος αποτελεί αντιπροσωπευτικό δημοκρατικό θεσμό, άμεσα εκλεγμένο. 
      Αντίθετα το προεκτεινόμενο νέο νομικό πρόσωπο δημοσίου δικαίου, η ΕΛΤΕ, στην οποία ανατίθεται η ευθύνη των θεμάτων της λογιστικής τυποποίησης και των λογιστικών ελέγχων, όπως προκύπτει από την οργάνωση και τις αρμοδιότητές της, είναι μία καινοτομία, την αξία της οποίας δεν μπορούμε σήμερα να αξιολογήσουμε.
      Διοικείται από διορισμένη διοίκηση, η οποία είναι απόλυτα εξαρτημένη από την εκάστοτε κυβέρνηση. Για παράδειγμα καταργείται η υποχρέωση του νομοθέτη να ζητά τη γνώμη του Οικονομικού Επιμελητηρίου της Ελλάδος. Με το εν λόγω νομοσχέδιο δημιουργείται ένα νέο νομικό πρόσωπο δημοσίου δικαίου πολυδάπανο, δυσκίνητο και όπως φαίνεται ξένο προς τον έλεγχο.
      Η Επιτροπή Λογιστικής Τυποποίησης και Ελέγχων υποστηρίζεται από σειρά διοικητικών συμβουλίων, όπως πρώτον το επταμελές διοικητικό συμβούλιο της ΕΛΤΕ, δεύτερον το πενταμελές διοικητικό συμβούλιο της Λογιστικής Τυποποίησης και τρίτον το επταμελές διοικητικό συμβούλιο του Ποιοτικού Ελέγχου. Είναι επίσης το πειθαρχικό συμβούλιο που προβλέπει το άρθρο 6 και η εκτελεστική επιτροπή που αποτελείται από τον πρόεδρο και δύο αντιπροέδρους και από το ανάλογο διοικητικό προσωπικό. 
      Παραπέμπει επίσης, στην έκδοση νέων προεδρικών διαταγμάτων για τη λειτουργίας τους και τη συγκρότηση του οργανισμού που θα τα στηρίξει. Κύριοι συνάδελφοι, προεδρικά διατάγματα υπάρχουν και έχουν εκδοθεί βάσει των νόμων 1100/1980 και 1479/1984 για το Οικονομικό Επιμελητήριο της Ελλάδος τα οποία εξασφαλίζουν αυτήν τη λειτουργία. Επιπλέον το Οικονομικό Επιμελητήριο της Ελλάδος –ν. 546/88- προβλέπει αντίστοιχες επιστημονικές ομάδες και διευθύνσεις.
      Με το άρθρο 4 του σχεδίου νόμου η Κυβέρνηση καταργεί το Εθνικό Συμβούλιο Λογιστικής και το αντικαθιστά με το Συμβούλιο Λογιστικής Τυποποίησης, με διορισμένο πενταμελές συμβούλιο που αποτελείται από πέντε ειδικούς επιστήμονες, με διδακτορικό, όπως αναφέρεται δίπλωμα στο γλωσσικό αντικείμενο. Αντίστοιχα έχουμε το Οικονομικό Επιμελητήριο, το οποίο έχει θεσμικά κατοχυρωμένο ρόλο στο Εθνικό Συμβούλιο Λογιστικής, ν. 1819/98, άρθρο 2, παράγραφος 2, διά του οποίου το Οικονομικό Επιμελητήριο προώθησε σειρά κλαδικών λογιστικών σχεδίων και παραμένει μόνο το κλαδικό λογιστικό σχέδιο της κεντρικής διοίκησης, Κυβέρνησης και Υπουργείων που δεν προχώρησε με αποκλειστική ευθύνη της σημερινής Κυβέρνησης.
      Το Οικονομικό Επιμελητήριο ασχολήθηκε με την οργάνωση της ειδικότητας των ελεγκτών και την προσαρμογή του υφιστάμενου τότε καθεστώτος ελέγχου του Σώματος Ορκωτών Λογιστών με την 8η κοινοτική οδηγία. Με πρόταση εισήγηση του Οικονομικού Επιμελητηρίου της Ελλάδας καθορίστηκαν ομόφωνα από τη Βουλή –ν. 1969/91, άρθρο 75- οι αρχές λειτουργίας του επαγγέλματος του Ορκωτού Ελεγκτή Λογιστή, με τα αντίστοιχα προεδρικά διατάγματα. 
      Οι αρχές αυτές, κυρίες και κύριοι συνάδελφοι, είναι η εξασφάλιση της απόλυτης ανεξαρτησίας ελεγκτή από ελεγχόμενο. Η κατοχύρωση της μη διαπραγμάτευσης της αμοιβής του ελέγχου και ο θεσμός και τα προσόντα του ελεγκτού να διέπονται από τα προβλεπόμενα στην 8η οδηγία της Ευρωπαϊκής Ένωσης. Υπήρξε δηλαδή καθιέρωση αυστηρών ασυμβίβαστων της ιδιότητας ελεγκτή με οποιαδήποτε άλλη άμεση ή έμμεση απασχόληση.
      Θέλω εδώ να επισημάνω ιδιαίτερα ότι το Οικονομικό Επιμελητήριο αποτελεί ενιαίο κλάδο με επιμέρους ειδικότητες, μία εκ των οποίων είναι οι Ορκωτοί Ελεγκτές Λογιστές με την εκ του νόμου υποχρεωτική εγγραφή τους ως μελών, των Ορκωτών Ελεγκτών, νόμος 1479/84 και με την υποχρεωτική απόκτηση από τους Ορκωτούς Ελεγκτές Λογιστές της γενικής άδειας οικονομολόγου. Το Οικονομικό Επιμελητήριο αποτελεί σήμερα τον επιστημονικό και επαγγελματικό χώρο των Οικονομολόγων. Η συμμετοχή των φορέων στα όργανα της ΕΛΤΕ που εκπροσωπούν την πλειοψηφία υπονομεύει και κυρώνει τον έλεγχο, αφού ο ελεγχόμενος καθορίζει τις διαδικασίες του ελέγχου του και έχουν νόμιμο δικαίωμα ελέγχου. Δεν έχει καμία απολύτως αρμοδιότητα στη συγκεκριμένη διαδικασία. Το Οικονομικό Επιμελητήριο και το Σώμα Ορκωτών Λογιστών έχει προτείνει στην Κυβέρνηση να μην συσταθεί ιδιαίτερο νομικό πρόσωπο δημοσίου δικαίου και η Λογιστική Τυποποίηση και εποπτεία των ελέγχων να τεθούν στο Οικονομικό Επιμελητήριο της Ελλάδας, το οποίο είναι ο επιστημονικός φορέας των Οικονομολόγων και σύμβουλος της πολιτείας που λειτουργεί με τη μορφή νομικού προσώπου δημοσίου δικαίου.
      Το οικονομικό επιμελητήριο διαθέτει σήμερα τις απαιτούμενες επιστημονικές, επαγγελματικές δυνάμεις για να ανατάξει το έργο της λογιστικής τυποποίησης και εποπτείας των ελέγχων. 
      Αρκετές διατάξεις του σχεδίου είναι αντίθετες με το Σύνταγμα και την κοινοτική νομοθεσία. 
      Οι διατάξεις που αφορούν τον ποιοτικό έλεγχο επί του έργου των ορκωτών ελεγκτών λογιστών βρίσκονται σε ευθεία αντίθεση με τις συστάσεις της Ευρωπαϊκής Ένωσης, οδηγία 200/3304 του 2000, σχετικά με τη διασφάλιση της ποιότητας του εποπτικού ελέγχου και Ε200/1873/16.5.2002, η οποία αφορά την ανεξαρτησία των ορκωτών ελεγκτών στην Ευρωπαϊκή Ένωση και αποτελεί θεμελιώδη αρχή.
      Παρεμβαίνουν αντισυνταγματικά στον επαγγελματικό φορέα των ορκωτών ελεγκτών, συρρικνώνοντας τις αρμοδιότητές τους και μειώνοντας χωρίς λόγο τους αναγκαίους πόρους για τη λειτουργία, οι οποίοι προέρχονται από εισφορές μελών και δεν επιβαρύνουν κανέναν.
      Αφαιρείται το δικαίωμα των επαγγελματικών εξετάσεων των υποψηφίων ορκωτών ελεγκτών λογιστών από τον επαγγελματικό φορέα και παραδίδεται η εκπαίδευση των υποψηφίων ορκωτών ελεγκτών λογιστών σε ιδιωτικούς φορείς, όταν σε παγκόσμιο επίπεδο αυτές οι εξετάσεις αφορούν τους επαγγελματικούς φορείς, όπως συμβαίνει μέχρι τώρα και στην Ελλάδα, από ιδρύσεως του Σώματος Ορκωτών Λογιστών έτος 1955. 
      Το σημαντικότερο είναι ότι με το εν λόγω νομοσχέδιο αγνοούνται οι συστάσεις της επιτροπής των ευρωπαϊκών κοινοτήτων, πρώτον για αποφυγή μονομερών νομοθετικών πρωτοβουλιών για τον έλεγχο, καθ’ ότι η ίδια η επιτροπή έχει αναλάβει πρωτοβουλία βελτίωσης της 8ης οδηγίας, δεύτερον για την εγκατάσταση ξένων προς τον έλεγχο ως επόπτες και τρίτον για την παρέμβαση στο έργο και την επεξεργασία των ελεγκτών, γιατί αυτό θα οδηγήσει στην υποβάθμιση του θεσμού και του ελέγχου.
      Το δεύτερο, αφορά τα διεθνή λογιστικά πρότυπα. Με το ν. 2992/2002 η Κυβέρνηση επέβαλε στις εταιρείες που έχουν τις μετοχές τους εισηγμένες στο χρηματιστήριο την εφαρμογή των διεθνών λογιστικών προτύπων από 1.1. 2003.
       Ειλικρινά, κύριοι συνάδελφοι, φοβούμεθα ότι οι αρμόδιοι του Υπουργείου Οικονομίας και Οικονομικών έσπευσαν να υποχρεώσουν τις ελληνικές επιχειρήσεις να υποστούν πρώτες αυτές στην Ευρωπαϊκή Ένωση το μαρτύριο της μάθησης και της εφαρμογής των διεθνών λογιστικών προτύπων, τη στιγμή μάλιστα που στη χώρα μας υφίστανται σήμερα σε ισχύ πάρα πολλές φορολογικές διατάξεις, που είναι αντίθετες προς τις αρχές των διεθνών λογιστικών προτύπων. Με ποια λογική, λοιπόν, ο νόμος υποχρεώνει τις εταιρείες να εφαρμόσουν τα διεθνή λογιστικά πρότυπα χωρίς προηγουμένως να τροποποιηθούν οι κείμενες φορολογικές διατάξεις; Δηλαδή οι εταιρείες θα τηρούν διπλά λογιστικά βιβλία με τα διεθνή λογιστικά πρότυπα και με βάση τις φορολογικές διατάξεις που ισχύουν στη χώρα μας; 
      Αλήθεια πώς θα προσδιορίζει την πραγματική αξία των παγίων εγκαταστάσεων; Σε ποια αξία θα υπολογίζονται επ’ αυτών οι αποσβέσεις; Ποιες από τις αποσβέσεις θα κοστολογούνται; Με ποιο κόστος θα αποτυπώνονται τα αποθέματα; 
      Εδώ τίθεται το εξής ερώτημα: Τι είναι τα διεθνή λογιστικά πρότυπα; Θα αποτελέσουν πράγματι την ασπίδα, όπως λένε οι υποστηρικτές, από κάθε λογιστική χρηματιστηριακή ή διαχειριστική αταξία ή ανωμαλία; Ασφαλώς όχι. Τα διεθνή λογιστικά πρότυπα είναι ένα σύνολο λογιστικών αρχών και κανόνων, γενικά αποδεκτών, η καθιέρωση των οποίων οδηγεί σε ομοιομορφία καταρτίσεως των οικονομικών καταστάσεων των επιχειρήσεων και επομένως σε καλύτερη και ομοιόμορφη πληροφόρηση των χρηστών των οικονομικών καταστάσεων, όπως π.χ. επενδυτών, πιστωτών, μετόχων δημοσίου κλπ. 
      Αρμόδια αρχή για την έκδοση των διεθνών λογιστικών προτύπων είναι η Επιτροπή Διεθνών Λογιστικών Προτύπων, η οποία ιδρύθηκε στις 26.6.1973 από τα λογιστικά σώματα των ΗΠΑ, Αγγλίας, Καναδά, Γαλλίας, Γερμανίας, Ιαπωνίας, Ιρλανδίας, Αυστραλίας, Ολλανδίας και του Μεξικού. 
      Η Ελλάδα έγινε μέλος της επιτροπής αυτής το 1974, συμμετέχοντας με το Σώμα Ορκωτών Λογιστών. 
      Η Ευρωπαϊκή Επιτροπή έχει διαπιστώσει ότι οι ετήσιες και οι ενοποιημένες οικονομικές καταστάσεις καταρτίζονται από τα κράτη-μέλη της Ευρωπαϊκής Ένωσης. Σύμφωνα μ’ αυτές τις οικονομικές καταστάσεις, οι κοινοτικές οδηγίες διαφέρουν σε ορισμένα σημεία από τις αρχές που καθορίζονται από τα διεθνή λογιστικά πρότυπα. Ήδη ειδικές ομάδες εργασίας που συνέστησε η Κομισιόν ασχολούνται με τις διαφορές αυτές. Επομένως δεν αποτελεί ελληνική παράλειψη ή άγνοια η μη πλήρης εφαρμογή των λογιστικών προτύπων στη χώρα μας. 
      Για την κατάρτιση των ετήσιων οικονομικών καταστάσεων, πρέπει αυτές υποχρεωτικά να συνοδεύονται από σαφή δήλωση της διοίκησης ότι εφάρμοσε όλα ανεξαιρέτως τα διεθνή λογιστικά πρότυπα και όχι κάποια απ’ αυτά επιλεκτικά, γιατί αυτό απαγορεύεται ρητά από τις αρχές των διεθνών λογιστικών προτύπων. Απ’ όσα εκτέθηκαν προκύπτει ότι τα διεθνή λογιστικά πρότυπα εφαρμόζονται μερικώς στην Ελλάδα.
      Τέλος πρέπει να υπογραμμίσουμε ότι η πλήρης εφαρμογή των διεθνών λογιστικών προτύπων θα εξασφαλίσει αξιοπιστία και ομοιομορφία των οικονομικών καταστάσεων σ’ ένα διεθνές επίπεδο και θα ενισχύσει την εμπιστοσύνη των χρηστών προς όφελος των ίδιων των επιχειρήσεων, αλλά και της κοινωνίας γενικότερα.
      Κυρίες και κύριοι συνάδελφοι, το τρίτο θέμα που αφορά το υπό συζήτηση νομοσχέδιο αναφέρεται στο ηλεκτρονικό χρήμα. Είναι μία νομοθετική επέμβαση αναγκαία, προκειμένου το τραπεζικό μας σύστημα, αλλά και τα χρηματοπιστωτικά ιδρύματα, να εναρμονιστούν στα νέα δεδομένα που έχουν διαμορφωθεί στο διεθνές και στο ευρωπαϊκό περιβάλλον. Επίσης ένα άλλο κεφάλαιο αφορά τις διασυνοριακές πληρωμές σε ευρώ και την προστασία των τραπεζογραμματίων σε ευρώ. Συμφωνούμε με αυτό.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, κλείνοντας θα ήθελα να αναφέρω ότι συμφωνούμε επί της αρχής του νομοσχεδίου, γιατί πιστεύουμε ότι τα θέματα των ελέγχων πρέπει να αποτελέσουν «την αιχμή του δόρατος», προκειμένου η οικονομία, αλλά και η κοινωνία μας να μην ζήσουν φαινόμενα που ζήσαμε κατά το παρελθόν. Ένα απ’ αυτά είναι το οικονομικό έγκλημα που διεπράχθη μέσα από το χρηματιστήριο. Αυτό, όμως, δε σημαίνει ότι δεν έχουμε παρατηρήσεις επί των επιμέρους άρθρων του νομοσχεδίου, με τα οποία δε συμφωνούμε.
      (Χειροκροτήματα)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913», τριάντα οκτώ μαθητές και μαθήτριες και δύο συνοδοί-δάσκαλοι από το Δημοτικό Σχολείο Βασιλικών, Γουβών και Ασμενίου του Νομού Ευβοίας και πενήντα οκτώ μαθητές και μαθήτριες και δύο συνοδοί-δάσκαλοι από το Δημοτικό Σχολείο Χρυσοστόμου Σμύρνης Αθηνών από τη Νέα Σμύρνη.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι συνάδελφοι, με το παρόν σχέδιο νόμου, όπως εξάλλου αναφέρει και η εισηγητική έκθεση, η Κυβέρνηση ισχυρίζεται ότι εξασφαλίζεται η ακριβής και η αδιαμφισβήτητη απεικόνιση της πραγματικής χρηματοοικονομικής θέσης των αποτελεσμάτων των ανωνύμων εταιρειών προς όφελος του επενδυτικού κοινού και του ευρύτερου οικονομικού συνόλου.
      Όπως ισχυρίζεται η Κυβέρνηση, αυτό το σχέδιο νόμου έρχεται ως συνέχεια προηγούμενων νομοσχεδίων που ήδη έχουν γίνει νόμοι, που αφορούν τα διεθνή λογιστικά πρότυπα και τις αρχές της εταιρικής διακυβέρνησης. Η Κυβέρνηση, δηλαδή, με την καθιέρωση της Επιτροπής Λογιστικής Τυποποίησης και Ελέγχου, ισχυρίζεται ότι εκσυγχρονίζονται οι ελεγκτικοί μηχανισμοί και οι αρχές και ότι γίνονται πιο αυστηροί οι έλεγχοι και οι ποινές. Κατά έμμεσο τρόπο, βέβαια, ομολογεί ότι το θεσμικό πλαίσιο που υπάρχει και δημιουργήθηκε από τις μέχρι σήμερα κυβερνήσεις, απέτυχε. 
      Γνωρίζουμε ότι σήμερα υπάρχουν: Πρώτον, το Εθνικό Συμβούλιο Λογιστικής, δεύτερον, τα Εθνικά Λογιστικά Πρότυπα, τρίτον, οι ορκωτοί ελεγκτές και οι ελεγκτικές εταιρείες, οι φορολογικές αρχές, το ΣΔΟΕ, το διοικητικό συμβούλιο του Χρηματιστηρίου Αθηνών, η Επιτροπή Κεφαλαιαγοράς. Όλο αυτό το πλαίσιο και όλοι αυτοί οι θεσμοί ελέγχου, από την ομολογία της Κυβέρνησης, δείχνουν ότι έχουν αποτύχει στο ρόλο τους.
      Αυτό, λοιπόν, το θεσμικό πλαίσιο δεν εξασφάλισε ούτε την ακριβή και πραγματική απεικόνιση των οικονομικών στοιχείων των ανωνύμων εταιρειών. Απεναντίας κατά τη γνώμη μας έχει εξασφαλίσει το δικαίωμα στους επιχειρηματίες να εξαπατούν το επενδυτικό κοινό με αποτέλεσμα την καταλήστευση των μικροεπενδυτών μέσω του χρηματιστηρίου. Και είναι γνωστό ότι δεκάδες δισεκατομμυρίων δραχμών μέσα από τις μικροαποταμιεύσεις που είχαν οι μικροεπενδυτές και τις έβαλαν στο χρηματιστήριο έχουν βγάλει οι επιχειρηματίες τεράστια χρηματικά ποσά. Και βέβαια δεν πήγαν ούτε για επενδύσεις ούτε για αύξηση των θέσεων εργασίας. Ήταν καθαρά ένας μηχανισμός με τον οποίο καταληστεύθηκε ο μόχθος και ο πλούτος που παρήγε ο ίδιος ο λαός. 
      Γιατί, λοιπόν, με το νέο θεσμικό πλαίσιο να πετύχει εκεί που απέτυχε το προηγούμενο; 
      Αξίζει,  όμως, να δούμε τι ισχύει και τι γίνεται στην Ευρωπαϊκή Ένωση στις ΗΠΑ, στην Ιαπωνία, στις προηγμένες οικονομικά χώρες, εκεί που υπάρχουν δήθεν αυστηροί ελεγκτικοί μηχανισμοί. Το αποτέλεσμα είναι να υπάρχουν χιλιάδες εικονικοί ισολογισμοί, χιλιάδες χρεοκοπίες πολυεθνικών εταιρειών κ.λπ. Αυτό είναι απόδειξη διαπλοκής των πολυεθνικών αυτών εταιρειών και πρόσφατα είναι τα παραδείγματα τις ΗΠΑ, αλλά και στην Ευρωπαϊκή Ένωση. 
      Τι συμπέρασμα εξάγεται απ’ όλα αυτά; Ότι υπάρχουν θεσμικά πλαίσια στον καπιταλισμό που να εξασφαλίζουν την ελευθερία κίνησης του κεφαλαίου και να καταληστεύουν κατ’ επέκταση τους επενδυτές ή τις οικονομίες χωρών, όπως έχει γίνει στη Νοτιοανατολική Ασία ή Λατινική Αμερική, αλλά και μέσα στην Ευρωπαϊκή Ένωση και στις ΗΠΑ. 
     Αυτά είναι τα θεσμικά πλαίσια που έχουν δημιουργήσει φιλελεύθερες συντηρητικές πολιτικές είτε οι κυβερνήσεις τους οι αντιδημοκρατικές αλλά και οι κεντροδεξιές ή και κεντροαριστερές μέσα στην Ευρωπαϊκή Ένωση. 
     Πολιτικές, λοιπόν, δυνάμεις που έχουν αυτή τη φιλελεύθερη συντηρητική πολιτική κάνουν αυτές ακριβώς τις παρεμβάσεις εξασφαλίζοντας μέσω του αστικού καπιταλιστικού κράτους αυτά τα θεσμικά πλαίσια. 
     Κύριοι Βουλευτές, η αντικατάσταση του σημερινού ελεγκτικού μηχανισμού δεν ξέρουμε αν θα αντικαταστήσει τη χαμένη τιμή των ελεγκτικών αρχών της Κυβέρνησης. Εμείς δεν το πιστεύουμε. 
     Το νομοσχέδιο αναφέρεται στη δημιουργία λογιστικής επιτροπής και ελέγχου. Είναι, όπως λέει η Κυβέρνηση, ανεξάρτητη αρχή, νομικό πρόσωπο δημοσίου δικαίου, απόλυτα όμως ελεγχόμενο από την κυβέρνηση ή ειδικά από τον Υπουργό Οικονομίας, αφού από το επταμελές διοικητικό συμβούλιο οι πέντε είναι διορισμένοι από την κυβέρνηση. Πρόκειται καθαρά για ένα πολυδάπανο μηχανισμό με την επιτροπή λογιστικής τυποποίησης να ελέγχει άλλα τρία όργανα κάτω απ’ αυτήν. Δηλαδή το Συμβούλιο Λογιστικής Τυποποίησης Ποιοτικού Ελέγχου, το πειθαρχικό συμβούλιο και βέβαια την εκτελεστική επιτροπή. 
     Αν συναθροίσουμε τώρα τα μέλη αυτών των επιτροπών, θα δούμε ότι είναι είκοσι εννέα, με απρόβλεπτη δαπάνη και για τα έξοδα του διοικητικού συμβουλίου, αλλά και για τις νέες προσλήψεις που θα γίνουν, γιατί είναι απαραίτητες για να λειτουργήσει αυτός ο πολυδάπανος και πολυδαίδαλος μηχανισμός. 
     Στο προηγούμενο σύστημα υπήρχαν και επιστημονικοί φορείς, φορείς που είχαν κατά κάποιο τρόπο και δημοκρατική εκπροσώπηση. Θα αναφέρω το Οικονομικό Επιμελητήριο Ελλάδος, το Σώμα Ορκωτών Λογιστών και Ελεγκτών κ.λπ. Και γνωρίζουμε πολύ καλά ότι το ΣΟΛΕ έχει ιδιωτικοποιηθεί το 1992 από την κυβέρνηση της Νέας Δημοκρατίας.  Αντίθετο ήταν τότε το ΠΑΣΟΚ. Αλλά όμως τα βήματα της ιδιωτικοποίησης και στους ελεγκτικούς μηχανισμούς συνεχίζονται. Γνωρίζουμε όμως πολύ καλά  από εμπειρία από την ευρωπαϊκή και τη διεθνή σκηνή, πού οδηγούνται τα πράγματα μέσω των ελεγκτικών εταιρειών που δημιουργούνται. Ξέρουμε πολύ καλά ότι είναι δυο-τρεις πολυεθνικές ελεγκτικές εταιρείες που ελέγχουν την παγκόσμια αγορά. Και βέβαια μέσα στη δική μας χώρα όμως έχει αποδειχθεί στην αρμόδια επιτροπή από στοιχεία που μας έφερε το Οικονομικό Επιμελητήριο και το Σώμα των Ορκωτών Ελεγκτών σε σύνολο είκοσι δύο ελεγκτικών εταιρειών οι επτά με οκτώ ελέγχουν το 80% της εγχώριας αγοράς. 
      Γίνεται, λοιπόν συγκεντροποίηση και συγκέντρωση και στον τομέα αυτόν προς όφελος του πολυεθνικού κεφαλαίου. Και μάλιστα, γίνεται και με γοργά βήματα με ό,τι αυτό έχει συνέπειες. Δηλαδή συνέπειες αλληλοεξάρτησης των ελεγκτικών εταιρειών με τις επιχειρήσεις ακόμη μπορώ να πω και με τα πολιτικά κέντρα εξουσίας. 
      Όλο αυτό, λοιπόν, το σύστημα ελέγχου πιστεύουμε ότι δεν βοηθάει ούτε στη διαφάνεια ούτε στην ποιότητα του ελέγχου. Και πρέπει σε αυτό το σημείο να συνδέσουμε αυτήν την επιτροπή που δημιουργείται με ένα άλλο μεγάλο ζήτημα που προώθησε η Κυβέρνηση το 2002 με το ν. 2992 για την εφαρμογή των διεθνών λογιστικών προτύπων. Είναι υποχρεωτικά για τις εισηγμένες επιχειρήσεις στο χρηματιστήριο και προαιρετικά για τις υπόλοιπες. 
      Με αυτά τα διεθνή λογιστικά πρότυπα γίνεται μια προσπάθεια δημιουργίας ενιαίων κανόνων, υποχρεωτική εφαρμογή στην Ευρωπαϊκή Ένωση από το 2005 και διευκολύνουν τη σύγκλιση των επιχειρήσεων στα χρηματιστήρια αγορών και τη διαπραγμάτευση των μετοχών. Προοπτική βέβαια είναι η διευκόλυνση ενοποίησης της κεφαλαιαγοράς μέσα στην Ευρωπαϊκή Ένωση. Όμως το ζήτημα είναι ότι έρχεται τώρα η Κυβέρνηση κάτω από την πίεση των επιχειρήσεων και ιδίως του τραπεζικού κεφαλαίου να δώσει απ’ ό,τι προέβλεπε το σχέδιο νόμου στην επιτροπή μια παράταση ενός χρόνου, πλην όμως ήρθε η διόρθωση και λέγει ότι με απόφαση του Υπουργού Οικονομίας θα γίνει η εφαρμογή των διεθνών λογιστικών προτύπων. Δηλαδή και σε αυτό το σημείο η Κυβέρνηση έκανε πίσω μπροστά στις πιέσεις που είχαμε από τις επιχειρήσεις και ιδίως τις τράπεζες, γιατί είναι γνωστό ότι με την εφαρμογή των διεθνών λογιστικών προτύπων η οικονομική πράγματι κατάσταση των επιχειρήσεων είναι πολύ διαφορετική απ’ αυτήν που εμφανίζεται μέσα από τα εθνικά λογιστικά πρότυπα. Δηλαδή θα είναι αρνητική η εικόνα τους. Και αυτό είναι που μας κάνει εμάς να λέμε πως η Κυβέρνηση εκπροσωπεί τα συμφέροντα του κεφαλαίου μέσα στη χώρα μας. Άρα, λοιπόν, το ζήτημα της παράτασης δεν σώζει την κατάσταση. Σήμερα η «ALPHA BANK» έχει ανακοινώσει 90% αυξημένα κέρδη το πρώτο τρίμηνο. Δεν ξέρω όμως αν θα ήταν αυτά τα κέρδη της «ALPHA BANK» ή της Εθνικής Τράπεζας είτε και των υπόλοιπων τραπεζών και επιχειρήσεων εάν είχαμε εφαρμογή των διεθνών λογιστικών προτύπων. Μάλιστα στην επιτροπή έχω αναφέρει και συγκεκριμένα παραδείγματα που η εικόνα είναι αρνητική για πολλές μεγάλες επιχειρήσεις και ιδίως του τραπεζικού συστήματος.
      Μέσα απ’ όλα αυτά, κύριοι Βουλευτές, αλλά και τις τελευταίες εξελίξεις που ζούμε για το Χρηματιστήριο Αθηνών, αποδεικνύεται η ορθότητα των θέσεων του ΚΚΕ ότι ελεγκτικός μηχανισμός που να προστατεύει το επενδυτικό κοινό και να λειτουργεί μέσω της οικονομίας προς όφελος του εργαζόμενου λαού, δεν μπορεί να υπάρξει στο καπιταλιστικό σύστημα. Χρειάζεται αλλαγή πολιτικής, χρειάζεται άλλη οικονομική πολιτική προς όφελος των λαϊκών συμφερόντων γι’ αυτό και την ονομάζουμε λαϊκή οικονομία. Και βέβαια το ζήτημα που μπαίνει ευθέως είναι ποιος έχει το πάνω χέρι, δηλαδή ποιος έχει την εξουσία. Και αυτήν την ώρα αποδεικνύεται και από το κλίμα στο οποίο ζούμε ότι την πραγματική εξουσία στα χέρια τους την έχουν οι επιχειρηματίες, οι τραπεζίτες, όλοι αυτοί που εμείς τους ονομάζουμε πλουτοκρατία, κεφάλαιο. Άρα, λοιπόν, απέναντι σε αυτούς αντιτάσσουμε τη λαϊκή εξουσία για να μπορέσει πραγματικά να υπάρχει λαϊκή συμμετοχή μέσα από κοινωνικούς φορείς ελέγχου. Είναι ο λαϊκός και ο κοινωνικός έλεγχος αυτός που μπορεί πραγματικά να βάλει φραγμό μέσα από το θεσμικό πλαίσιο που έχει δημιουργήσει και η σημερινή Κυβέρνηση, αλλά και οι κυβερνήσεις της Νέας Δημοκρατίας, γιατί δεν είναι χθεσινό και σημερινό αυτό το σύστημα. Έχει ιστορία, έχει παρελθόν, άρα η ασύδοτη δράση και ελευθερία κίνησης του κεφαλαίου γίνεται νομότυπα μέσα από το θεσμικό πλαίσιο που δημιούργησε η Κυβέρνηση του ΠΑΣΟΚ, αλλά και οι κυβερνήσεις της Νέας Δημοκρατίας. 
      Παρ’ όλα αυτά εμείς λέμε ότι με δημόσιο έλεγχο, με τη συμμετοχή κοινωνικών φορέων με δημοκρατική εκπροσώπηση, έστω και στα σημερινά πλαίσια του κοινωνικοοικονομικοπολιτικού συστήματος του καπιταλισμού, μπορείς να περιορίσεις αυτά τα φαινόμενα, μπορείς δηλαδή να επιβάλεις κάποια διαφάνεια παρ’ όλο που γνωρίζουμε πολύ καλά πως υπάρχει αλληλοεξάρτηση μεταξύ οικονομικής και πολιτικής εξουσίας. Γι΄ αυτό, λοιπόν, λέμε ότι μπορεί να  υπάρξει κοινωνικός έλεγχος με τη συμμετοχή των φορέων. 
      Σ’ αυτό το σημείο τονίζω για μια ακόμη φορά ότι δεν υπάρχει συμμετοχή κοινωνικών φορέων. Εξοβελίζεται το Εμπορικό Επιμελητήριο Ελλάδας, το Σώμα Ορκωτών Λογιστών και Ελεγκτών χάνει από τα χέρια του και το ζήτημα των εξετάσεων και το ζήτημα της εκπαίδευσης. Είναι ένα ζήτημα ότι οι μελλοντικοί ορκωτοί ελεγκτές θα εκπαιδεύονται και από ιδιωτικές εταιρείες. Καταλαβαίνουμε δηλαδή ότι έχει δικαίωμα μια ιδιωτική εταιρεία να κάνει και θυγατρική, προκειμένου να εκπαιδεύει τους ορκωτούς ελεγκτές. Να, λοιπόν, η διαπλοκή σε όλο της το μέγεθος μεταξύ επιχειρηματιών των εταιρειών, αλλά και πολιτικής εξουσίας.
      Όσον αφορά τα ασυμβίβαστα στα οποία αναφέρεστε, πιστεύουμε ότι δεν μπορούν να σώσουν. Είναι προσχήματα εν αμαρτίαις. Η διετία φταίει που δεν μπορεί να προσλάβει μια επιχείρηση έναν ορκωτό ελεγκτή; Κλείνεται η συμφωνία κάτω από το τραπέζι και μετά από δύο χρόνια τον παίρνει και τον προσλαμβάνει στην επιχείρησή του. Ούτε μπορείτε και να βάλετε φραγμό, αν μια ελεγκτική εταιρεία δεν μένει μόνο στον έλεγχο, αλλά προσφέρει και άλλου είδους υπηρεσίες στις επιχειρήσεις είτε πληροφόρηση είτε ανεύρεση στελεχών κ.λπ. Πώς μπορούν να ελεγχθούν αυτά; Και μάλιστα σε επιχειρήσεις εκτός του Χρηματιστηρίου ή σε επιχειρήσεις του δημοσίου ή του ΟΤΑ δεν επιτρέπεται. Εκεί δεν υπάρχει και ο έλεγχος. Αυτό μας είπε το Ελεγκτικό Συνέδριο. Δεν γίνεται κανένας έλεγχος εκεί και είναι πολλές επιχειρήσεις του δημόσιου τομέα και στην Τοπική Αυτοδιοίκηση. Πιστεύουμε δηλαδή ότι δεν μπορούν να δώσουν τη διαφάνεια, την ποιότητα του ελέγχου, γιατί επαναλαμβάνω για μια ακόμη φορά ότι είναι συνάρτηση θεσμικού πλαισίου ελευθερίας κίνησης των επιχειρήσεων του κεφαλαίου. 
      Είναι εξάλλου γεγονός ότι μια μεγάλη πολυεθνική εταιρεία, όπως ήταν η «PALCO/SCHIΕSSER», μέσα από τις επιδοτήσεις που πήρε από την Κυβέρνηση ξαναεπιδοτείται, προκειμένου να μεταφέρει το εργοστάσιό της στη Βουλγαρία. Αυτό δεν είναι ένα θεσμικό πλαίσιο, που δείχνει πραγματικά πώς καταληστεύεται ο μόχθος και ο ιδρώτας του εργαζόμενου λαού; Πετιούνται οι εργάτες και οι εργάτριες στο δρόμο. Είναι και άλλες τέτοιες περιπτώσεις, όπως η πρόσφατη εξαγορά της «ΠΑΠΑΣΤΡΑΤΟΣ» από τη «PHILIP MORRIS». Βλέπουμε πλέον ότι η ελευθερία κίνησης κεφαλαίων παγκόσμια γίνεται μέσα από τα θεσμικά πλαίσια που έχει επιβάλει το κεφάλαιο παγκόσμια.
      Θα αναφερθώ εν συντομία και στο ηλεκτρονικό χρήμα. Δίνεται το δικαίωμα σε πιστωτικά ιδρύματα να βγάζουν καρτούλες και να τις δίνουν στους καταναλωτές, για να μην κουβαλάνε εκείνοι τα ψιλά στην τσέπη. Το ζήτημα δεν είναι το ηλεκτρονικό χρήμα. Το ζήτημα είναι: Έχει ο λαός ψιλά στην τσέπη του; Η ΟΝΕ την οποία όλες οι πτέρυγες ευαγγελίστηκαν, η συνθήκη του Μάαστριχτ όπου αναφέρονται όλα αυτά, έχει φέρει σε απόγνωση το εισόδημα ευρύτερων εργατικών οικογενειών. Το ζήτημα για εμάς είναι ότι πρέπει να εξασφαλιστεί το εισόδημα των εργαζομένων και ύστερα να βλέπουμε το ηλεκτρονικό χρήμα.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τα ψιλά μας, κύριε συνάδελφε.
      ΑΓΓΕΛΟΣ ΤΖΕΚΗΣ: Ναι, τα ψιλά. Αυτή ήταν η επιχειρηματολογία σας. Όμως δίνετε την ευκαιρία στα πιστωτικά ιδρύματα να τζογάρουν και τα αποθεματικά αυτά. Να, λοιπόν, πώς θα κερδίσει το τραπεζικό σύστημα με νέα προϊόντα, τα οποία χρειάζεται και θα τα διαχειρίζεται και άτοκα. Κοντά στα μικρά επιτόκια που έχουν για τις καταθέσεις αυτοί θα τα διαχειρίζονται και άτοκα ακόμα. 
      Είναι δηλαδή πολύ σημαντικά ζητήματα, όπως και η καταβολή στατιστικών στοιχείων. Αφορά την καταβολή χρηματικών προστίμων στα διοικητικά συμβούλια, όπως αναφέρεται, των ασφαλιστικών φορέων από την Τράπεζα Ελλάδος, αν δεν τηρούν την υποχρέωση να αποστέλλουν σε μηνιαία βάση στατιστικά στοιχεία για τη διάρθρωση της περιουσίας τους. Δεν στέκεται πλέον ότι μέσω των αποθεματικών τα αποθεματικά των ταμείων έχουν τεθεί είτε στο Χρηματιστήριο είτε σε άλλα χρηματιστηριακά προϊόντα. Απλούστατα, λέτε ότι θα πρέπει να υποβάλλουν. 
      Το ζήτημα είναι ότι θα βάζετε πρόστιμα στα ταμεία. Γιατί; Όλοι αυτοί είναι διορισμένοι από εσάς. Να πληρώνουν αυτοί οι ίδιοι τα πρόστιμα. Από εσάς είναι διορισμένοι, δεν είναι διορισμένοι από κάποιον άλλο.
      Είναι ένα ζήτημα πολύ σημαντικό αυτό που έχει να κάνει και με την συνολική, αν θέλετε, δράση της Κυβέρνησης. 
      Στη δευτερολογία μου, κύριε Πρόεδρε, θα μιλήσω και για το ότι υπάρχουν τροπολογίες, που κρίνουμε ότι είναι απαράδεκτες, που τις φέρνει η Κυβέρνηση. Όσον αφορά δηλαδή τον έλεγχο ανωνύμων εταιρειών, πρόκειται για μια τροπολογία που θα χαρίσει ακόμη δισεκατομμύρια δραχμές στις μεγάλες επιχειρήσεις, σε αντίθεση με τις μικρές που τις ξεζούμισε. Μάλιστα η Κυβέρνηση τώρα λέει ότι θα δώσει και παράταση για τις μικρομεσαίες επιχειρήσεις. Ενώ για τις μεγάλες μάς φέρνει μια τροπολογία που επειδή δεν πλήρωσαν τους φόρους και δεν πλήρωσαν τα πρόστιμα κ.λπ., έρχεται τώρα η Κυβέρνηση αυτά να τα ρυθμίσει προς όφελος, βέβαια, των μεγαλοεπιχειρηματιών.
      Απ΄ όλα αυτά, κύριε Πρόεδρε, βγαίνει το συμπέρασμα ότι καταψηφίζουμε το νομοσχέδιο. Θα καταθέσω βέβαια στα Πρακτικά έγγραφα τόσο των ορκωτών ελεγκτών λογιστών, του Οικονομικού Επιμελητηρίου, των λογιστών της χώρας μας, που διαφωνούν ριζικά με το νομικό πλαίσιο το οποίο διαμορφώνει η Κυβέρνηση. Ευχαριστώ, κύριε Πρόεδρε.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λαφαζάνης Κοινοβουλευτικός Εκπρόσωπος του Συνασπισμού της Αριστεράς και της Προόδου.
      ΠΑΝΑΓΙΩΤΗΣ ΛΑΦΑΖΑΝΗΣ: Κυρίες και κύριοι συνάδελφοι –μάλλον «κύριοι» γιατί δεν υπάρχουν κυρίες στην Αίθουσα, βεβαίως δεν υπάρχουν και Βουλευτές, ο εισηγητής της Νέας Δημοκρατίας απουσιάζει.
      ΑΝΔΡΕΑΣ ΜΑΚΡΥΠΙΔΗΣ: Πείσαμε τη Βουλή, κύριε Λαφαζάνη! 
      ΠΑΝΑΓΙΩΤΗΣ ΛΑΦΑΖΑΝΗΣ: Ναι, την πείσατε πάρα πολύ! 
     Και βεβαίως απουσιάζει μόνιμα από το νομοσχέδιο, το οποίο χαρακτηρίζει μάλιστα εκσυγχρονιστική τομή, ο κατεξοχήν εμπνευστής του, ο αρμόδιος Υπουργός Οικονομίας και Οικονομικών. Τον είδα σε μια στιγμή…
      ΠΡΟΕΔΡΕΥΩΝ (Κωνσταντίνος Βρεττός): Σας παρακολουθεί και θα έρθει να σας παρακολουθήσει.
      ΠΑΝΑΓΙΩΤΗΣ ΛΑΦΑΖΑΝΗΣ: Μας παρακολουθεί; Από πού μας παρακολουθεί; Δεν θέλουμε να μας παρακολουθεί, θέλουμε να μας βλέπει.
      ΠΡΟΕΔΡΕΥΩΝ (Κωνσταντίνος Βρεττός): Σας παρακολουθεί. Ακόμα καλύτερα, σας παρακολουθεί. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτή η λέξη «παρακολουθεί» είναι ύποπτη. Δεν χρειάζεται παρακολούθηση, όλα γίνονται σε κοινή θέα. Αλλά πέρασε για μια στιγμή ο κ. Χριστοδουλάκης και απεχώρησε προφανώς διότι είχε άλλες δουλειές. Δεν έρχεται εδώ να υπερασπίσει.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα σας απαντήσει. 
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, κύριε Φωτιάδη, εγώ σέβομαι τη δική σας παρουσία και την εκτιμώ απεριόριστα, διότι έχετε την τεράστια υπομονή, στα περισσότερα νομοσχέδια είτε είστε εισηγητής είτε ανατίθεται σε σας το καθήκον, να παρίσταστε στη Βουλή, να ακούτε με μεγάλη υπομονή, να παρευρίσκεστε σε όλες τις διαδικασίες. Και μάλιστα μερικές φορές απορώ: Ούτε την ανάγκη σας δεν έχετε να ικανοποιήσετε; 
     Δεν το λέω για να υποτιμήσω τη δική σας παρουσία ίσα- ίσα που τη σέβομαι όπως σας είπα, αλλά ο κατεξοχήν, που έπρεπε να παρίσταται Υπουργός εδώ είναι ο Υπουργός Οικονομίας και Οικονομικών, ο οποίος…
      ΠΡΟΕΔΡΕΥΩΝ (Κωνσταντίνος Βρεττός): Είναι μικρότερος από τον κ. Χριστοδουλάκη, γι΄ αυτό!
      ΠΑΝΑΓΙΩΤΗΣ ΛΑΦΑΖΑΝΗΣ: Ο οποίος απουσιάζει, παρ΄ όλο που έχει κατά τεκμήριο και την αρμοδιότητα να ακούσει, έστω και κάποιες παρατηρήσεις, μήπως καμία από αυτές τις παρατηρήσεις τη θεωρήσει ότι μπορεί να χωρέσει στην περίεργη φιλοσοφία του νομοσχεδίου του και να την κάνει αποδεκτή. 
     Βεβαίως έχει μια δικαιολογία ο κ. Χριστοδουλάκης. Η δικαιολογία είναι ότι αυτό το νομοσχέδιο συναντά μια τεράστια, θα λέγαμε, συναίνεση, που ξεκινάει από το Σύνδεσμο Ελλήνων Βιομηχάνων, που τον ακούσαμε στην ακρόαση των φορέων να υπερασπίζεται με πάθος το νομοσχέδιο. Άλλωστε, γιατί όχι ο Σύλλογος Ελλήνων Βιομηχάνων, ο οποίος έπρεπε να υπόκειται σε έλεγχο από τα αρμόδια όργανα, βρίσκεται με εκπρόσωπό του στην περίφημη αυτή Επιτροπή Λογιστικής Τυποποίησης και Ελέγχων. 
      Λοιπόν, έχουμε μια απεριόριστη, θα έλεγα, συναίνεση, ευρύτατη συναίνεση που ξεκινάει από τον ΣΕΒ, περνάει διαμέσου της Κυβέρνησης και καταλήγει στη Νέα Δημοκρατία. Και λυπούμαι να πω, ακούγοντας τον εισηγητή της Νέας Δημοκρατίας, ότι κόντεψα να τρελαθώ στην ουσία, διότι ψηφίζει το νομοσχέδιο και στην εισήγησή του, όπως τουλάχιστον την ανέγνωσε εδώ, αυτά που άκουσα ήταν όλη η σκέψη, οι απόψεις και η φιλοσοφία, που εκφράζουν οι φορείς, όπως το Οικονομικό Επιμελητήριο και το ΣΟΕΛ. Αν αυτές είναι οι απόψεις του εισηγητού της Αξιωματικής Αντιπολίτευσης, τότε τι ψηφίζει από το νομοσχέδιο; Υπάρχει καμία δέσμευση, καμία συνεννόηση στο παρασκήνιο και δεν την ξέρουμε εδώ; 
      Διότι τα λεγόμενά μας πρέπει να συμβαδίζουν με την ψήφο μας. Δεν μπορεί να κάνουμε το καλό σε κάποιους, οι οποίοι μας πιέζουν και στην πράξη να κάνουμε το εντελώς αντίθετο και να ψηφίζουμε το νομοσχέδιο της Κυβέρνησης. Διότι περί αυτού πρόκειται. 
      Και θα είχε αξία να ήταν εδώ ο κ. Χριστοδουλάκης και για έναν πρόσθετο λόγο. Διότι συμβαίνουν στις μέρες μας σημαντικές εξελίξεις στο κοινωνικό πεδίο, αλλά και στο τοπίο της βιομηχανίας στη χώρα μας, για τις οποίες θα έπρεπε να μας πει ορισμένα πράγματα. 
      Άκουσα –και δεν είναι εκτός θέματος, συνδέεται με τα θέματα αυτά- τον κ. Χριστοδουλάκη να χαρακτηρίζει ευπρόσδεκτη –όπως είπε- την εξαγορά της «ΠΑΠΑΣΤΡΑΤΟΣ» από τη «PHILIP MORRIS». Και μάλιστα να το θεωρεί αυτό απόδειξη της ευρωστίας και της αξιοπιστίας της ελληνικής οικονομίας. 
      Είναι ντροπή να λέγονται από τον Υπουργό Οικονομίας και Οικονομικών αυτά τα πράγματα και να ενθαρρύνει κατ’ αυτόν τον τρόπο με την πιο χυδαία μορφή, θα έλεγα, την άλωση βιώσιμων, κερδοφόρων, εξαγωγικών, παραγωγικών μονάδων της χώρας μας, οι οποίες έχουν και επενδύσεις στο εξωτερικό, από τις πολυεθνικές επιχειρήσεις και μάλιστα την πιο ακραία μορφή των πολυεθνικών επιχειρήσεων, από κάθε άποψη, όπως συνιστά η αμερικάνικη «PHILIP MORRIS». 
      Αυτές είναι οι ξένες επενδύσεις στη χώρα μας για τις οποίες μιλάει για αξιοπιστία της ελληνικής οικονομίας; Να έρχονται και να αλώνουν αυτές τις επιχειρήσεις που είναι βιώσιμες και με προοπτική; Πού θα πάει αυτή η επιχείρηση με την εξαγορά της από την «PHILIP MORRIS»;
      Ήρθε εδώ ο Υπουργός Οικονομίας και Οικονομικών να μας πει αν υπάρχουν κάποιες εγγυήσεις ότι θα διατηρηθεί η παραγωγική δραστηριότητα της «ΠΑΠΑΣΤΡΑΤΟΣ» στην Ελλάδα και δεν θα μεταφερθεί σε κάποια άλλη χώρα λόγω φθηνότερου εργατικού κόστους και θα μείνει εδώ μονάχα το εμπορικό δίκτυο για να πάρει το μερίδιο στην ελληνική αγορά και τις εξαγωγές; Υπάρχει καμία εγγύηση ότι θα διατηρηθεί η απασχόληση των χιλίων περίπου εργαζομένων της «ΠΑΠΑΣΤΡΑΤΟΣ»; Υπάρχει καμία εγγύηση ότι θα διατηρηθούν τα εργασιακά τους δικαιώματα και οι εργασιακές τους σχέσεις; Τι είδους εξαγορές; Μόνο σε μπανανίες γίνονται αυτού του είδους οι εξαγορές, κύριε παριστάμενε Υφυπουργέ. Και μάλιστα να χαιρετίζονται με αυτόν το δουλοπρεπή, θα έλεγα, τρόπο από τον κατ’ εξοχήν αρμόδιο, τον Υπουργό Οικονομίας και Οικονομικών. Αυτή είναι η πρακτική σας;
      Βεβαίως, δεν θα μιλήσω για τη «SCHIESSER PALCO» όπου αυτές τις ημέρες ζούμε το δράμα πεντακοσίων οικογενειών, πεντακοσίων γυναικών με παιδιά. Μανάδες οι οποίες έβγαζαν το ψωμί τους με σκληρή δουλειά εκεί βρίσκονται από τη μία μέρα στην άλλη στο δρόμο. Θα μου πείτε, τι μπορείτε να κάνετε. Βεβαίως μπορείτε κάτι να κάνετε. Όταν δίνατε τις επιδοτήσεις για να κάνει τις επενδύσεις της η «SCHIESSER PALCO», η «SCHIESSER PALLAS» όπως τη λένε, στην Ελλάδα, υπήρξε καμία δέσμευση από την πλευρά σας για το τι θα γίνουν οι εργαζόμενοι και το παραγωγικό μέρος της επιχείρησης, όταν στην πορεία της επιχείρησης την επιδοτούσατε συνεχώς; Τι ελέγξατε από αυτήν τη διαδικασία; Τι ελέγξατε;
      Και εν πάση περιπτώσει ποιος είναι ο λόγος σας απέναντι στις παγκόσμιες πλέον καταστάσεις, οι οποίες διαμορφώνονται και τις οποίες εσείς εξυμνείτε συνεχώς, όταν αυτές οι καταστάσεις οδηγούν σε απόγνωση εκατομμύρια, δισεκατομμύρια πολίτες σε όλο τον κόσμο, αλλά και εδώ στην Ελλάδα ξεσπούν με άγρια κοινωνικά φαινόμενα, όπως αυτό των ομαδικών απολύσεων πεντακοσίων γυναικών από τη «SCHIESSER PALLAS»;
      Τα λέω αυτά διότι δεν είναι δυνατόν να περιορίζετε τις εκτιμήσεις σας και τις προοπτικές της οικονομίας σε κάποιους δείκτες -αμφισβητούμενους οπωσδήποτε- και να αγνοείτε το κοινωνικό πεδίο. Διότι η οικονομία πρώτα απ’ όλα είναι οι άνθρωποι. Δεν είναι τα κέρδη κάποιων επιχειρηματιών. Δεν είναι οι χρηματιστηριακές λογικές. Δεν είναι όλα αυτά τα οποία περιορίζουν την οικονομία σε έναν κύκλο επιχειρηματιών και σε έναν κύκλο επιχειρήσεων. Πρώτα απ’ όλα η οικονομία είναι οι άνθρωποι. Και χωρίς τους ανθρώπους δεν υπάρχει ούτε πρόοδος ούτε οικονομική ευρωστία ούτε οικονομική προοπτική.
      Το θέμα βεβαίως που τίθεται με το νομοσχέδιο αυτό προφανώς είναι τεράστιο, αν και οι διαδικασίες με τις οποίες γίνεται η συζήτηση είναι περίπου, όπως σας είπα, λίγο υποτιμημένες από το γεγονός αυτής της ευρείας συναίνεσης την οποία κατά περίεργο τρόπο συναντά αυτό το νομοσχέδιο από Νέα Δημοκρατία και Κυβέρνηση.
      Το θέμα όμως που συζητάμε είναι τεράστιο, είναι κατεξοχήν πρόβλημα που αφορά και την πορεία της οικονομίας μας, αλλά και το λεγόμενο επενδυτικό κοινό, ιδιαίτερα τους μικροεπενδυτές. Το  θέμα μας είναι πώς θα διασφαλίσουμε την αξιοπιστία των ελέγχων και μέσω αυτών την όσο το δυνατόν περισσότερη διαφάνεια στα οικονομικά δεδομένα των επιχειρήσεων, έτσι ώστε να ξέρουμε πού πορεύονται αυτές οι επιχειρήσεις και να υπάρχει στοιχειώδης αξιοπιστία και για τους επενδυτές, αλλά κυρίως για την πορεία της ελληνικής οικονομίας. 
      Και ως προς αυτό το θέμα βεβαίως έχουν εμφανιστεί φοβερές καταστάσεις ιδιαίτερα τραγικές σε όλον τον κόσμο που συσχετίζονται με τον περίφημο καζινοκαπιταλισμό της εποχής μας. Δεν θα αναφερθώ στα φαινόμενα τύπου «ENRON», τύπου «WORLD COM», τύπου «ARTHUR ANDERSEN». Όλοι αυτοί οι γίγαντες κατέρρευσαν και κυρίως κατέρρευσε η «ARTHUR ANDERSEN», η οποία αποτελούσε το σύμβολο, υποτίθεται, παγκόσμια, όχι μόνο στην Αμερική, του κύρους και της αξιοπιστίας στους ελέγχους. Χρεοκόπησε κυριολεκτικά, κουρελιάστηκε δυσφημίζοντας όλη αυτήν την κατάσταση που μας είχαν εξ Αμερικής κατά κύριο λόγο μεταφέρει ότι δηλαδή οι εταιρείες τους είναι αδιαμφισβήτητου κύρους, αδιαμφισβήτητης αξιοπιστίας και ότι πρέπει όλος ο κόσμος να τις εμπιστεύεται .
      Δεν θα αναφερθώ μόνο σε αυτά τα φαινόμενα, αλλά και στα φαινόμενα που ζήσαμε εδώ και ζούμε καθημερινά πρώτον με τη μεγάλη ληστεία που έγινε στο Χρηματιστήριο, την οποία πλήρωσαν εκατοντάδες χιλιάδες συμπολίτες μας και από την οποία επωφελήθηκαν λίγοι και αετονύχηδες. Γι’ αυτήν τη ληστεία υπάρχουν πελώριες ευθύνες στην Κυβέρνηση και βεβαίως και στις εποπτικές αρχές, τις οποίες διορίζει η Κυβέρνηση και τις βαπτίζει ανεξάρτητες. 
      Πέραν αυτού οι φούσκες όμως συνεχίζονται και σκάνε κάθε μέρα. Βλέπουμε το φαινόμενο της επιχείρησης του κ. Αθανασούλη, της «ALTEC» και το τι συμβαίνει αυτές τις μέρες με τους ελέγχους που εξαναγκάστηκε να κάνει το ΣΔΟΕ. Βλέπουμε το φαινόμενο της «INTERSAT». Προηγούμενα το φαινόμενο της «CONNECTION». Είναι αναρίθμητες οι φούσκες. 
      Πού είναι οι έλεγχοι; Πού είναι οι εποπτικές αρχές; Τι κάνουν; Πώς παίζουν το ρόλο τους; Θα μου πείτε «αυτά γίνονται». Άμα γίνονται, τότε τι χρειαζόμαστε τις εποπτικές αρχές; Διότι αν αυτές ήταν μεμονωμένες περιπτώσεις, θα μπορούσα να το αντιληφθώ και ίσως κάποιοι να το δικαιολογούσαν. Όταν όμως η κατάσταση αυτή γενικεύεται, όταν οι περισσότερες των εισηγμένων επιχειρήσεων παρουσιάζουν πρόβλημα πλαστότητας στοιχείων, πλαστότητας δεδομένων, όταν κάνουν οικονομικές ατασθαλίες, τότε τι κάνουν οι εποπτικές αρχές και τι κάνει η Κυβέρνηση για να προσφέρει στοιχειώδη αξιοπιστία; 
      Τα λέω αυτά διότι τα φαινόμενα θα συνεχιστούν και ίσως να ενταθούν στο επόμενο διάστημα. Μην εφησυχάζετε από την κάποια περιορισμένη άνοδο του Χρηματιστηρίου, διότι τα φαινόμενα αυτά, όπως σας είπα, μπορούν να ξεσπάνε όχι μόνο σε καθοδικές πορείες, αλλά και σε ανόδους. Και βλέπουμε εδώ πέρα τη διοίκηση του Χρηματιστηρίου Αξιών Αθηνών, την οποία μεταφέρετε πλέον στις τράπεζες με το νομοσχέδιο που συζητήσαμε στην επιτροπή εχθές, να έχει στείλει σωρεία επιστολών στα 2/3 περίπου των εισηγμένων επιχειρήσεων και να τους ζητάει αναμόρφωση περίπου των οικονομικών τους δεδομένων και των ισολογισμών, προκειμένου να υπάρξει μια στοιχειώδης αξιοπιστία και να προληφθούν κάποιοι κίνδυνοι. Και όμως η διοίκηση του Χρηματιστηρίου Αξιών Αθηνών, ενώ διαπιστώνει αυτά τα πράγματα, αυτά τα προβλήματα, αρκείται στις απαντητικές επιστολές των επιχειρήσεων και μόνο, λες και οι επιχειρήσεις όταν τους στέλνεις την επιστολή και τους θέτεις σοβαρά προβλήματα δεν θα απαντήσουν δικαιολογώντας τον εαυτό τους. 
      Κι εδώ τι έρχεστε να κάνετε; Προκειμένου να αντιμετωπίσετε προβλήματα αξιοπιστίας, προβλήματα των ελεγκτικών εταιρειών και ορισμένες φορές και μη ευσυνείδητης λειτουργίας των ορκωτών ελεγκτών-εκτιμητών, φτιάχνετε ένα κυβερνητικό συγκεντρωτικό γραφειοκρατικό όργανο, το οποίο ονομάζετε ΕΛΤΕ και στο οποίο συνδέετε από κάτω άλλα τέσσερα περίπου όργανα –ΣΛΤΟΤ, όπως τα λέτε, ΣΠΕ- απλώς για να πληθαίνουν τα αρχικά του κράτους. Αυτό είναι δυσκίνητο, δεν μπορεί να παίξει το ρόλο του. Και απουσιάζουν από όλες αυτές τις διαδικασίες κρίσιμοι κοινωνικοί φορείς, όπως το Οικονομικό Επιμελητήριο, απουσιάζει σχεδόν ο ρόλος που έπρεπε να παίζει ο ΣΟΕΛ, απουσιάζουν οι μικροεπενδυτές, απουσιάζουν οι εργαζόμενοι. 
Και λαμπρύνουν με την παρουσία τους σε αυτό το όργανο αυτοί που έπρεπε να ελεγχθούν, θεσμικοί και ο Σύνδεσμος Ελλήνων Βιομηχάνων. 
      Πρέπει να σταματήσει η κοροϊδία να διορίζετε εσείς, ως Κυβέρνηση, κάποιους, να τους βαφτίζετε στη συνέχεια ανεξάρτητη αρχή και να λέτε ότι αυτοί θα επιτελούν αντικειμενικά και αξιόπιστα το ρόλο τους. Πρέπει να σταματήσει η κοροϊδία με τις ανεξάρτητες αρχές. 
      Θα προτιμούσα, κύριε Υπουργέ, την πολιτική ευθύνη των ελέγχων να την έχετε εσείς με μια δημόσια υπηρεσία, την οποία θα συγκροτείται στο Υπουργείο σας. Εσείς έχετε μια πολιτική ευθύνη και μπορεί να κριθείτε από τον ελληνικό λαό, όταν όμως διορίζετε τους παρατρεχάμενούς σας στα διάφορα όργανα και τους βαφτίζετε ανεξάρτητους, μετά ερχόσαστε και μας λέτε ότι δεν μπορούν να παίξουν το ρόλο τους, ρίχνετε σε αυτούς τα σπασμένα και εσείς μένετε στο απυρόβλητο.
      Τα καίρια προβλήματα που υπάρχουν στο θέμα της αξιοπιστίας των ελέγχων δεν τα αντιμετωπίζετε. Και τα δύο καίρια προβλήματα –τα λέω εν τάχει, γιατί δεν μου φτάνει ο χρόνος- είναι τα εξής:
      Πρώτον, να σταματήσει η πελατειακή σχέση των εταιρειών που θα ελεγχθούν με τις ελεγκτικές εταιρείες και τους ορκωτούς ελεγκτές. Αυτό πρέπει να διακόψετε πρώτα απ΄ όλα. Δεν είναι δυνατόν μια εταιρεία, που θέλει να ελεγχθεί, αυτή η ίδια να επιλέγει και την ελεγκτική εταιρεία που θα την ελέγξει και τον ορκωτό ελεγκτή που θα την παρακολουθεί. Αυτή η πελατειακή σχέση δημιουργεί μείζονα προβλήματα και πρέπει να τη διακόψετε. Ο παλαιός τρόπος επιλογής ήταν πολύ καλύτερος από το σημερινό, αλλά εδώ που πρέπει να κάνετε τομή δεν αγγίζετε αυτό το θέμα.
      Το δεύτερο θέμα που δεν αγγίζετε καθόλου, είναι η διαπλοκή που υπάρχει ανάμεσα στις ελεγκτικές εταιρείες που είναι κυρίως αμερικάνικες πολυεθνικές, οι οποίες αναλαμβάνουν μαζί με τον έλεγχο μιας επιχείρησης και σειρά δραστηριοτήτων και έχουν μάλιστα μεγαλύτερο όφελος από αυτές τις δραστηριότητες παρά από τον έλεγχο. 
      Αυτόν τον ομφάλιο λώρο, με το νομοσχέδιό σας, δεν τον διακόπτετε. Εάν δεν θέσετε στο νομοσχέδιο ως όρο ότι απαγορεύεται στην ελεγκτική εταιρεία, αλλά και στις συνδεδεμένες με αυτήν εταιρείες, στις θυγατρικές της, που βρίσκονται στον ίδιο όμιλο, να αναλαμβάνουν υπηρεσίες συμβούλου και άλλου είδους υπηρεσίες από τις εταιρείες, προφανώς κάνετε μια «τρύπα στο νερό» και συνεχίζει να υπάρχει αυτή η κατάσταση, η οποία φαλκιδεύει τους ελέγχους. 
      Αυτά τα δύο έπρεπε να αλλάξετε κατά κύριο λόγο, αυτές τις δύο τομές έπρεπε να κάνετε, προκειμένου να εξασφαλίσετε μεγαλύτερη αξιοπιστία στους ελέγχους. Αντ’ αυτού κάνετε με το νομοσχέδιο ασκήσεις κυβερνητικής κηδεμονίας παρακάμπτοντας φορείς, παρακάμπτοντας τον κοινωνικό έλεγχο, παρακάμπτοντας τους εργαζόμενους, παρακάμπτοντας αυτούς που κατ’ εξοχήν ενδιαφέρονται για αξιόπιστους ελέγχους. Και όχι μόνο τους παρακάμπτετε, αλλά περιθωριοποιείτε φορείς με κοινωνικό κύρος, αντιπροσωπευτικότητα και δημοκρατική λειτουργία, όπως  το Οικονομικό Επιμελητήριο, και υποβαθμίζετε το ρόλο και τα οικονομικά του ΣΟΕΛ, όπως και τις εξετάσεις, τις οποίες κατά ένα περίεργο τρόπο αναλαμβάνει να τις κάνει στην ουσία η Κυβέρνηση διά της διορισμένης επιτροπής για την ανάδειξη ορκωτών ελεγκτών και λογιστών.
      Για όλους αυτούς τους λόγους, αλλά και για πάρα πολλούς άλλους που αφορούν στα άρθρα του νομοσχεδίου, τα οποία είχαμε την ευκαιρία αναλυτικά να παρουσιάσουμε στην επιτροπή, εμείς διαφωνούμε πλήρως με αυτό το νομοσχέδιο και θεωρούμε ότι δεν θα συμβάλει στην κατεύθυνση της περαιτέρω αξιοπιστίας και ακεραιότητας του ελέγχου των επιχειρήσεων. Θεωρούμε ότι είναι ένα βήμα πίσω και όχι ένα βήμα εμπρός, όπως μας το εμφανίζετε και γι΄ αυτόν το λόγο το καταψηφίζουμε.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Η Ελλάδα των Βαλκανικών Πολέμων 1912-1913» πενήντα μαθητές και επτά δάσκαλοι των Δημοτικών Σχολείων Αφρατείου και Αμαρύνθου Ευβοίας.
      Η Βουλή τους καλοσωρίζει.
      (Χειροκροτήματα απ΄ όλες τις πτέρυγες της Βουλής)
      Ο κ. Κοσμάς Σφυρίου έχει το λόγο για οκτώ λεπτά.
      ΚΟΣΜΑΣ ΣΦΥΡΙΟΥ: Κύριε Πρόεδρε, η αλήθεια είναι ότι συζητήσαμε το νομοσχέδιο εκτενώς στην κοινοβουλευτική επιτροπή και αναπτύξαμε εκεί συλλογισμούς και επιχειρήματα, που δεν έχω έτσι και αλλιώς το χρόνο να τα επαναλάβω στα οκτώ λεπτά, τα οποία έχω στη διάθεσή μου στην Ολομέλεια.
     Πρέπει να υπογραμμίσω ότι ο Υφυπουργός στην επιτροπή, ακούγοντας προτάσεις και παρατηρήσεις, δέχθηκε και έγιναν ορισμένες βελτιώσεις του νομοσχεδίου και μάλιστα χαίρομαι γιατί έγιναν αυτές οι βελτιώσεις. Επικροτώ αρκετές από αυτές, όπως και ορισμένες από τις οποίες μας διέμεινε σήμερα το πρωί ο Υφυπουργός, όταν ξεκίνησε αυτή η συνεδρίαση.
      Όμως, κύριε Υφυπουργέ, πρέπει να παρατηρήσω ότι με αυτές τις τροποποιήσεις που διανείματε επέρχονται μεταβολές και επί διατάξεων, τις οποίες δεχθήκατε ή εσείς διατυπώσατε κατά τη συζήτηση στη Διαρκή Επιτροπή. Μερικές από αυτές, αντί να βελτιώνουν, φοβούμαι ότι χειροτερεύουν το κείμενο που διαμόρφωσε η κοινοβουλευτική επιτροπή. Θα εξηγήσω ευθύς στις παρατηρήσεις που θα κάνω κατ’ άρθρον τι εννοώ και για ορισμένες θα ζητήσω να τις ξανασκεφθείτε και να τις επαναφέρουμε όπως τις είχε διατυπώσει η κοινοβουλευτική επιτροπή.
      Θα πάρω με τη σειρά τα άρθρα. Σε ό,τι αφορά το άρθρο 3 θα παρακαλέσω, κύριε Υφυπουργέ, εκεί που διαγράψατε την παράγραφο γ΄ –και καλώς τη διαγράψατε- να διαγράψετε και την παράγραφο δ΄ του εδαφίου 1. Οι λόγοι είναι προφανείς και δεν χρειάζεται να τους αναλύσω.
      Στο άρθρο 4 θέλω να παρατηρήσω κάτι το οποίο νομίζω ότι πρέπει να ακουστεί σε αυτήν την Αίθουσα, ότι ναι μεν αλλάζει το Εθνικό Συμβούλιο, το ΕΣΥΛ, όπως λειτουργεί εδώ και χρόνια από το 1976, αν θυμούμαι, πρέπει όμως να τονίσουμε στην Αίθουσα αυτή ότι προσέφερε ένα θετικότατο έργο, ένα έργο το οποίο από το σύνολο του λογιστικού κόσμου, νομίζω και από την ελληνική πολιτεία γενικότερα, έχει γίνει αποδεκτό και πρέπει να τονίσουμε, κύριε Υφυπουργέ, ότι τους ειδικούς επιστήμονες, οι οποίοι εργάστηκαν και έχουν μία ισορροπημένη εμπειρία και είναι και δημιουργοί αυτού του έργου, θα πρέπει στο μέγιστο δυνατό βαθμό να τους αξιοποιήσει και πάλι η πολιτεία με τον τρόπο με τον οποίο θα συγκροτηθούν και θα λειτουργήσουν τα νέα όργανα που προβλέπει το νομοσχέδιο.
      Καταλαβαίνω την ανάγκη της ευελιξίας, του λιγότερου αριθμού, αλλά ήθελα να το υπογραμμίσω αυτό γιατί ένας επαινετικός λόγος νομίζω ότι πρέπει να ακουστεί στην Αίθουσα του Κοινοβουλίου. Εκείνο που δεν καταλαβαίνω είναι γιατί, ενώ σε όλους τους άλλους τομείς τα πειθαρχικά όργανα λειτουργούν στα πλαίσια των φορέων τους, παραδείγματος χάρη των επιμελητηρίων, των δικηγορικών συλλόγων, όλων των φορέων που τους εκπροσωπούν συλλογικά, γιατί επιμένουμε μόνο σε αυτόν τον τομέα, εδώ στο άρθρο 6, να κάνουμε το πειθαρχικό συμβούλιο με αυτού του είδους τη συγκρότηση, να λέμε δηλαδή ότι ο λειτουργός συγκροτεί και φτιάχνει το συμβούλιο, το οποίο θα έχει πειθαρχική αρμοδιότητα.
     Επίσης δεν μπορώ να κατανοήσω γιατί επιμένουμε να μειώνουμε έναν πόρο τον οποίο έχει αυτήν τη στιγμή το σώμα των Ορκωτών Ελεγκτών Λογιστών. Από 2% το κάναμε 1,2% ενώ 1% λέγατε στο αρχικό νομοσχέδιο. Επαναλαμβάνω ότι πρέπει να δώσουμε έμφαση και να γίνει ένα ποιοτικό άλμα στην εκπαίδευση και για να γίνει αυτό πρέπει να κρατήσει το 2%. Έστω, κάντε το 1,5% μια και τα χρήματα τα οποία εισπράττουν πρέπει πρώτον να δοθούν για την αναβάθμιση της εκπαίδευσης σε μεγαλύτερο ποσοστό και δεύτερον πρέπει να κατανοήσουμε ότι δεν είναι χρήματα που τα παίρνει από το κράτος, από τον κρατικό προϋπολογισμό, ούτε από τις εταιρείες ούτε από κανέναν. Είναι χρήματα από τις αμοιβές, τις οποίες παίρνουν. Είναι δικά τους χρήματα.
     Τώρα λέτε ότι θα τους πάρετε το 1% να τα δώσετε στον εποπτικό φορέα, τον οποίο συγκροτούμε, την ΕΛΤΕ. Μα, ας το χρηματοδοτήσει το 1% αυτό ο κρατικός προϋπολογισμός, αφού κάνουμε ουσιαστικά νέο νομικό πρόσωπο δημοσίου δικαίου.
      Ας αφήσουμε τους πόρους να αξιοποιηθούν κυρίως –και το τονίζω αυτό- στον τομέα της εκπαίδευσης. Προτείνω να παραμείνει το 2% ή έστω να γίνει 1,5%.
      Όσον αφορά το άρθρο 12 σπεύσατε να αξιοποιήσετε την παρατήρηση που έκανε το Επιστημονικό Συμβούλιο της Βουλής. Και λέτε στην παράγραφο 2 ότι απαγορεύεται η ανάθεση ελέγχου στις επιχειρήσεις της παραγράφου 3. Σωστά το κάνατε αυτό. Όμως δεν καταλαβαίνω γιατί, ενώ αυτό το διαμορφώσατε στην επιτροπή, τώρα το αλλάζετε. Είχατε πει στην επιτροπή ότι για μεν τον ελεγκτή-λογιστή ισχύει η διετία και για δε την ελεγκτική εταιρεία ισχύει η τετραετία. Αυτό γιατί το αλλάζετε τώρα; 
      Επαναλαμβάνω το εξής απλό: Όταν κάποιος κάνει τον έλεγχο και υπογράφει, έχει την προσωπική ευθύνη. Γι’ αυτόν το λόγο δεν μπορώ να καταλάβω την έννοια της συλλογικής ευθύνης. Δηλαδή αν στην εταιρεία έχει άλλους εκατό ορκωτούς ελεγκτές-λογιστές γιατί θα πρέπει να έχουν συλλογική ευθύνη και οι υπόλοιποι ενενήντα εννέα; Εν πάση περιπτώσει είχατε δεχθεί συμβιβαστικά να υπάρχει μια δέσμευση και όλων των υπολοίπων πριν παρέλθει η τετραετία να απαγορεύεται η ανάθεση ελέγχου.
      Κύριε Υπουργέ, κρατήστε τη διατύπωση όπως την κάνατε στην επιτροπή. Κατανοώ την προσωπική ευθύνη και καλώς βάζετε μέσα στα ασυμβίβαστα την διετία για τον ελεγκτή. Όμως δεν καταλαβαίνω τη συλλογική ευθύνη των υπολοίπων. Στο τέλος θα φτάσουμε όλες οι επιχειρήσεις που είναι εισηγμένες στο χρηματιστήριο και ιδίως οι μεγάλοι φορείς που είναι στο δημόσιο φορέα, να μην έχουν σύστημα που να μπορεί να κάνει τον έλεγχο. Δεν θα υπάρχουν διαθέσιμες εταιρείες. Εκτός αν θέλετε να γίνουν ανακατατάξεις μεταξύ των εταιρειών, δηλαδή να φύγουν κάμποσοι από μια εταιρεία, να πάνε σε άλλη κλπ. –πείτε το ευθέως- αλλά σ’ αυτή την περίπτωση θα πρέπει να βάλετε ορισμένα πλαφόν. Πέστε δηλαδή ότι για να συγκροτηθεί μια εταιρεία θα πρέπει να έχει μια ελάχιστη συγκρότηση σε ό,τι αφορά το επιστημονικό προσωπικό, τις προϋποθέσεις, τα μέσα κλπ. Γι’ αυτό παρακαλώ κύριε Υπουργέ να κρατήσετε τη διατύπωση που εσείς κάνατε στην επιτροπή.
      Όσον αφορά το άρθρο 13 κάνετε μια αναδιατύπωση σε ό,τι αφορά τον τρόπο με τον οποίο διενεργούνται από πενταμελή εξεταστική επιτροπή οι εξετάσεις. Είναι πολύ σωστή η διατύπωση αυτή. Όμως παρακάτω λέτε ότι αποτελείται από δύο μέλη ΔΕΠ ΑΕΙ, το ένα των οποίων ορίζεται ως πρόεδρος, στο γνωστικό πεδίο της λογιστικής ή της ελεγκτικής και από τρία μέλη του ΣΟΕΛ. Θα παρακαλέσω εκεί να συμπληρώσετε «από τρία μέλη του ΣΟΕΛ που υποδεικνύονται από το Εποπτικό Συμβούλιο». Δηλαδή να φαίνεται ποιος θα τα ορίζει αυτά. Νομίζω ότι είναι ανώδυνο να δεχθείτε αυτήν την πρόταση.
      Τέλος, σε ό,τι αφορά την εκπαίδευση, υποστηρίζω ότι υπάρχει ανάγκη να γίνεται σοβαρή και συγκροτημένη εκπαίδευση. Αυτήν τη στιγμή υπάρχει ένα ινστιτούτο που προτείνω να το αναβαθμίσουμε. Διδάσκουν σχεδόν σε μεταπτυχιακό επίπεδο καθηγητές πανεπιστημίου. Η εκπαίδευση πρέπει να είναι όσο το δυνατόν καλύτερη. Γι’ αυτό επέμεινα να διευρυνθούν οι πόροι που δίδονται για την εκπαίδευση. 
      Λέτε όμως εδώ ότι η εκπαίδευση μπορεί να γίνει από οποιουσδήποτε άλλους φορείς, που δεν προσδιορίζονται και από οποιαδήποτε ελεγκτική εταιρεία. Δηλαδή εγώ και κάποιος άλλος που μπορεί να είμαστε ορκωτοί ελεγκτές και έχουμε μια εταιρεία –ουσιαστικά ένα γραφειάκι- θα λέμε ότι έχουμε τη δυνατότητα να παρέχουμε και εκπαίδευση. Ε, δεν είναι σοβαρό να υποστηρίζουμε κάτι τέτοιο. Νομίζω ότι πρέπει να βάλουμε όσο γίνεται υψηλότερα στάνταρτ στην εκπαίδευση. Γι΄ αυτό προτείνω: «Η εκπαίδευση των υποψηφίων ορκωτών ελεγκτών μπορεί να γίνει από το ΣΟΕΛ, τις Ελεγκτικές Εταιρείες ή από άλλους φορείς, οι οποίοι οργανώνουν ειδικά γι’ αυτό το σκοπό σεμινάρια. Η διενέργεια των εξετάσεων, η σύσταση και λειτουργία της Εξεταστικής Επιτροπής, και κάθε άλλη σχετική λεπτομέρεια καθορίζονται με απόφαση του Υπουργού Οικονομίας και Οικονομικών» να διαγραφεί.
      Παρακαλώ με το πνεύμα που λειτουργήσατε στην κοινοβουλευτική επιτροπή και κάνατε δεκτές μία σειρά προτάσεις, κάντε κι αυτές δεκτές για να γίνει το νομοσχέδιο πιο αποδοτικό. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Σαφώς το πρόβλημα της οικονομίας είναι ένα τεράστιο πρόβλημα στο πλαίσιο του «δει δη χρημάτων και άνευ τούτων….». Όλα τα υπόλοιπα έρχονται να στηρίξουν αυτήν την επιδίωξη. Αλλά δεν καλύπτεται η ζωή μόνο στην  υλική της πλευρά. Υπάρχει η ποιότητα της ζωής, το σύστημα των αξιών και τόσα άλλα που την κάνουν γοητευτική. Δεν είναι μόνο τι έχουμε αλλά τι είμαστε. 
     Το νομοσχέδιο έρχεται σε συνέχεια δύο προηγούμενων συναφών νομοσχεδίων, για τα λογιστικά πρότυπα και για τις αρχές των εταιρικών διακυβερνήσεων. Περιληπτικά αναφέρονται στους τύπους των νόμων. Έρχεται να ολοκληρώσει ένα πλαίσιο μέσα στο οποίο καλείται να αναπτυχθεί η λειτουργία της ελεύθερης αγοράς, να εναρμονιστούν παράγοντες του διεθνούς οικονομικού περιβάλλοντος που μας επηρεάζουν. Αναμφισβήτητα ζούμε όχι με εσωστρέφεια, αλλά σ΄ έναν ευρύτερο κόσμο που ζει με κάποια χαρακτηριστικά, έναντι των οποίων οφείλουμε να προσαρμόσουμε τη δράση, για να αντιμετωπίσουμε αυτό τον «πέτρινο» ανταγωνισμό στην οικουμενική οικονομία.  Η οικονομία μας απαιτεί ανταγωνιστικές προϋποθέσεις, για να επιβιώσει. 
      Η ελεύθερη αγορά, η ανάγκη ανάπτυξης της χώρας μας είναι όροι που επιβάλλουν συνεχείς αναπροσαρμογές και αναδιαρθρώσεις, ώστε σε κάθε οικονομική περίοδο να υπάρχει και ανάλογη αντίδραση. 
      Ένα άλλο εξίσου σημαντικό θέμα είναι τι φραγμοί μπαίνουν σ΄ αυτό το πλαίσιο της υλιστικής αντίληψης της ζωής μας, ποιο είναι το άλλο  πλαίσιο. Πιστεύω ότι ο ίλιγγος που έχουμε προσλάβει από τις επιρροές πολλών κέντρων, η διάβρωση της καταναλωτικής αντίληψης, η διάβρωση από το να εγκαταλείπουμε την αντίληψη του τι είμαστε και να επικεντρωνόμαστε στο τι έχουμε, δημιουργούν την ανάγκη να κατοχυρωνόμαστε. Ιδιαίτερα για μας τους πολιτικούς είναι σημαντική η πολιτική αρετή, γιατί είναι ο πρώτος όρος προσφοράς στο λαό μας. Όπου το νομοσχέδιο κατοχυρώνει το δεύτερο παράγοντα της ζωής μας, δηλαδή την πολιτική αρετή, πιστεύω ότι προσφέρει υψηλές υπηρεσίες στην πατρίδα. 
      Το νομοσχέδιο αποτελείται από τρία κεφάλαια και είκοσι δύο άρθρα με το ακροτελεύτιο. Σε αυτά τα τρία άρθρα επιμερίζονται διατάξεις, όπου η κάθε μία επικεντρώνεται στην επίλυση του αντικειμενικού σκοπού.
      Στο κεφάλαιο α΄, με δεκατρία άρθρα, καθορίζονται όλες οι λεπτομέρειες για τη σύσταση της Επιτροπής Λογιστικής Τυποποίησης και Ελέγχων, ένα νομικό πρόσωπο δημοσίου δικαίου. Σε αυτά τα άρθρα εξαντλείται πλήρως ο τύπος αυτής της επιτροπής. Η οργάνωσή της αποτελείται από τέσσερα κομμάτια, όπου στο καθένα αναλύεται πώς αναπτύσσεται η αποστολή του, ώστε συνολικά η επιτροπή να κάνει το έργο της. 
      Πρώτον, είναι το Συμβούλιο Λογιστικής Τυποποίησης με συγκεκριμένες αποστολές, που προωθούν το έργο της επιτροπής.
      Δεύτερον, είναι το Συμβούλιο Ποιοτικού Ελέγχου. Και αυτού η αρμοδιότητα και η συνολική συγκρότηση αναφέρονται λεπτομερώς. Νομίζω ότι καλύπτει ένα μέρος από τις λειτουργίες του νομικού προσώπου της επιτροπής.
      Τρίτον, είναι το πειθαρχικό συμβούλιο. Θα ήθελα κι εγώ να βγαίνει από την εσωτερική συνοχή του κλάδου.
      Τέταρτον, είναι η εκτελεστική επιτροπή. Οι διατάξεις από 1 έως 13 καλύπτουν την επωνυμία μέχρι τις αρμοδιότητες και την οργάνωση της επιτροπής.
      Το κεφάλαιο β΄ περιλαμβάνει τα άρθρα 14-16, ενσωματώνει τις οδηγίες 212 και 46 του Ευρωπαϊκού Κοινοβουλίου και του Ευρωπα?κού Συμβουλίου και διευκρινίζει έννοιες σε σχέση με το ηλεκτρονικό χρήμα.
      Τέλος το κεφάλαιο γ΄ με τα άρθρα 17 έως 22 και με τον τίτλο «άλλες διατάξεις» επιλύει θέματα των υπηρεσιών διαμεσολάβησης στην μεταφορά χρήματος, την εφαρμογή διεθνών λογιστικών προτύπων κλπ.  Νομίζω ότι το νομοσχέδιο έρχεται στην αλυσίδα των νομοσχεδίων που τελευταία έχουν ψηφιστεί, να προσθέσει ένα πλαίσιο διατάξεων που θα οχυρώνουν την λειτουργία της ελεύθερης αγοράς, θα  εξασφαλίζουν τους όρους μίας αποδοτικής διάρθρωσης και των ελεγκτικών μηχανισμών, που είναι απαραίτητοι για τη λειτουργία του συστήματος. Γιατί χωρίς ελεγκτικούς μηχανισμούς, η ελεύθερη αγορά καταντά  από πλεονέκτημα μειονέκτημα και από κάλυψη της συλλογικής και λαϊκής προσδοκίας σε εκμετάλλευση του λαού. 
      Γι’ αυτό ήταν και είναι απαραίτητες αυτές οι κατοχυρώσεις. 
      Όσο για την εκπαίδευση είναι όρος στο σημερινό άρθρο. Δεν καλύπτει μόνο της πνευματικές του ανάγκες, δεν δίνει μια ξεχωριστή υπόσταση, αλλά είναι και όργανο και προσόντα, είναι και επιτηδειότητα για να είναι παραγωγικότερο που είναι και αυτό όρος ζωής. Η εκπαίδευση χρειάζεται κατάλληλη οργάνωση, κατάλληλους ελέγχους και κατάλληλη υποδομή και πίστη.  
      Νομίζω πως αυτό το σημείο μπορεί να γίνει καλύτερο και ψηφίζω το νομοσχέδιο. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο τελευταίος των ομιλητών κ. Μαντέλης. 
      ΑΝΑΣΤΑΣΙΟΣ ΜΑΝΤΕΛΗΣ: Θα υποστηρίξω δύο τροπολογίες που έχω καταθέσει. Η μια είναι με γενικό αριθμό 1476 και ειδικό αριθμό 168 και η άλλη είναι 1477 και ειδικό 169 που έχετε στα χέρια σας.
     Η πρώτη είναι μια τροπολογία, η οποία με απασχόλησε πολύ αν πρέπει να την καταθέσω γιατί πολλοί  με συμβούλευαν να την αποφύγω για να μην κατηγορηθώ ότι είμαι από εκείνους που υποστηρίζουν τα παίγνια. Όμως θεώρησα έντιμο να κάνω κάτι το οποίο είχα επισημάνει και κατά τη συζήτηση του σχετικού νόμου που απαγορεύσαμε τα παίγνια. 
      Είναι φανερό ότι με το νόμο που κάναμε σκοπεύαμε να προφυλάξουμε την κοινωνία και ιδιαίτερα τους συμπολίτες μας εκείνους, οι οποίοι κάτω από το κίνητρο ενός γρήγορου κέρδους υφίσταντο οικονομική αφαίμαξη από διάφορους επιτήδειους, οι οποίοι αισχροκερδούσαν τρόπον τινά, χρησιμοποιώντας αυτά τα παιχνίδια σε βάρος των συμπολιτών μας.
      Η διάταξη όπως είναι διατυπωμένη περιλαμβάνει κάθε είδους παιχνίδι, περιλαμβανομένων και των καθαρά ψυχαγωγικών όπως το σκάκι ο ναρκαλιευτής που παίζονται ηλεκτρονικά, όχι μόνο σε δημόσιο αλλά και σε ιδιωτικό χώρο, στο σπίτι μας, σε μια δημόσια υπηρεσία, στο προθάλαμο ενός Υπουργείου ακόμα στο internet caf? και τα οποία απαγορεύονται με τη γενική διατύπωση. Και ένας νόμος ο οποίος έχει μια τέτοια γενική διατύπωση και απαγορεύει τα πάντα καταλήγει να μην εφαρμόζεται. Και πρέπει να ξέρετε ότι παρόμοιες περιπτώσεις ιδιαίτερα με τα internet caf? έχουν οδηγηθεί κατ’ επανάληψη στα ελληνικά δικαστήρια και έχουν πάρει απαλλακτικές αποφάσεις. Ο νόμος κινδυνεύει να υποστεί ένα είδους αχρησίας με τις ίδιες τις δικαστικές αποφάσεις. 
      Θεωρώ αναγκαίο να διευκρινιστεί η διατύπωση που υπάρχει ώστε να γίνει σαφές ότι ένα ψυχαγωγικό παίγνιο το οποίο δεν προσπορίζει όφελος στον παίχτη και σε αυτόν που το εκμεταλλεύεται, πέραν της συνήθους χρονοχρέωσης που είναι για οποιαδήποτε χρήση του internet,  όπως να μάθουμε μια πληροφορία ή να παίξουμε σκάκι και κανένα όφελος ή στοίχημα δεν συνομολογείται για τον παίχτη, αυτό δεν μπορεί να καταλαμβάνεται από την απαγόρευση.
      Επισης στην εφαρμογή έχει διαφανεί και κάτι άλλο. Ο νόμος λέει ότι για να πάρω άδεια πρέπει να υποβληθεί εντός τριών μηνών από την ισχύ του νόμου. Ο νόμος παραπέμπει για την εφαρμογή στην έκδοση μιας υπουργικής απόφασης. Η απόφαση δεν έχει εκδοθεί και οι τρεις μήνες παρήλθαν. Πώς αυτός θα υποβάλει την αίτηση εάν δεν υπάρχει η υπουργική απόφαση που καθορίζει τους όρους βάσει των οποίων θα υποβάλει την αίτηση; Είναι απαραίτητο να διορθωθεί και να λεχθεί ότι αρχίζει από τότε που θα εκδοθεί η απόφαση που αναφέρει ο νόμος. 
      Θεωρώ ότι αυτά τα διευκρινιστικά θα σώσουν το νόμο και θα τον περιορίσουν εκεί που σκοπεύαμε όλοι μας. Δεν θέλουμε να αισχροκερδεί κανείς ενάντια σε οποιονδήποτε συμπολίτη μας και δεν θέλουμε οι συμπολίτες μας να αποκτούν γρήγορα και εύκολα κέρδη χρησιμοποιώντας είτε ηλεκτρικά είτε ηλεκτρονικά παιχνίδια. ‘Όμως, δεν μπορούμε να απαγορεύσουμε αυτά που κάνουμε όλοι στα γραφεία μας και αυτά που γίνονται σε δημόσιους και ιδιωτικούς χώρους και δεν συνιστούν κοινωνική απαξία.
      Η δεύτερη τροπολογία μου, κύριε Υπουργέ, αφορά τις αποσβέσεις. Θα μου επιτρέψετε να σας θυμίσω ότι για τις αποσβέσεις υπάρχει διάταξη που δίνει τη δυνατότητα στις νέες επιχειρήσεις να υπολογίζουν για τα πρώτα τρία χρόνια τις αποσβέσεις τους από 0-50% του ποσοστού που ισχύει για τις άλλες περιπτώσεις. 
      Ο φορολογικός νόμος χρησιμοποιεί την έκφραση «επιχείρηση». Η έκφραση «επιχείρηση», κύριε Υπουργέ, δεν είναι διάφορη στο φορολογικό νόμο απ’ αυτήν που είναι στον αστικό, στον εμπορικό νόμο και σε όλο το ελληνικό δίκαιο. Η επιχείρηση δεν είναι ταυτόσημη με την έννοια της εταιρείας. Η εταιρεία είναι υποκείμενο δικαίου. Η επιχείρηση είναι η οργανωμένη οικονομική δραστηριότητα δικαιωμάτων, υποχρεώσεων κ.τ.λ., οι οποίες σκοπεύουν σ΄ ένα οικονομικό αποτέλεσμα. Επομένως άλλο επιχείρηση άλλο εταιρεία. 
      Όταν ο νόμος λέει «νέες επιχειρήσεις», δεν μπορεί να εννοεί νέες εταιρείες. Αυτό φαίνεται από την ίδια την εφαρμογή του νόμου, γιατί το Υπουργείο σας, εσείς ο ίδιος, κύριε Υπουργέ, έχετε βγάλει μια εγκύκλιο και λέτε ότι τα υποκαταστήματα τα οποία δεν είναι νέες εταιρείες, αλλά νέες οργανωμένες αυτοτελώς επιχειρηματικές δραστηριότητες, υφίστανται σε αυτήν τη διάταξη περί αποσβέσεων. Μπορούν να μην υπολογίσουν αποσβέσεις στα τρία πρώτα χρόνια. Τα υποκαταστήματα, ενώ είναι επιχειρήσεις, δεν είναι εταιρείες. 
      Όμως, δεν εφαρμόζεται σε κάποιες περιπτώσεις, οι οποίες φάνηκαν πρόσφατα στη ζωή μας και που αφορούν το νόμο περί τηλεπικοινωνιών. Όπως ξέρετε, οι τηλεπικοινωνίες –ιδιαίτερα η σταθερή τηλεφωνία- απελευθερώθηκαν μετά την 1-1-2001. Μέχρι τότε οι υφιστάμενες τηλεπικοινωνιακές επιχειρήσεις απαγορεύονταν να προβούν στη σταθερή τηλεφωνία. Σήμερα πλέον έχουν μπει. Έχουν βάλει μεγάλα κεφάλαια, έχουν κάνει μεγάλες επενδύσεις. Όσο μεγαλύτερες επενδύσεις έχουν κάνει τόσο προσβλέπουν να εφαρμόσουν τη διάταξη περί αποσβέσεων. Όμως, δεν μπορεί να εφαρμοστεί. Διότι αν θεωρήσουμε ότι είναι για τις νέες εταιρείες, δεν είναι νέες εταιρείες. Είναι νέες επιχειρήσεις οι οποίες είναι οργανωμένες αυτοτελώς, γιατί, όπως ξέρετε, απαγορεύεται και η διασταύρωση επενδύσεων στις τηλεπικοινωνίες από τον ένα τομέα στον άλλο. 
      Εδώ έχουμε το φαινόμενο όσο περισσότερα χρήματα επενδύεις σε αυτόν τον τομέα –γιατί η σταθερή τηλεφωνία θέλει επενδύσεις- τόσο περισσότερα χρήματα πρέπει να αποσβέσεις. Επομένως, τα οικονομικά τους αποτελέσματα ή δεν εμφανίζουν κερδοφορία ή εμφανίζουν χαμηλή κερδοφορία σε σχέση με τις νέες καθαρά εταιρείες που δραστηριοποιούνται στον τομέα. 
      Υπάρχει μια άνιση αντιμετώπιση. Έχουν άνιση αντιμετώπιση σε σχέση με το χρηματοπιστωτικό σύστημα της χώρας. Διότι κοιτά τα συστήματα και λέει: «Δεν έχεις προοπτική», ενώ είναι ο τομέας που έχει προοπτική. Αν είναι εισηγμένες στο χρηματιστήριο, αντιλαμβάνεστε ότι θα εμφανίσουν μια μειονεκτική σχέση στον ανταγωνισμό των δικών τους μετοχών με τις άλλες επιχειρήσεις. Το κυριότερο είναι ότι για να αποφύγουν αυτά τα πράγματα, οργανώνονται κάνοντας θυγατρικές. Όμως, οι θυγατρικές δεν είναι πάντοτε η σωστή λύση. Χρειάζονται έξοδα, άλλου είδους οργάνωση. Δημιουργούνται σοβαρά προβλήματα με το ανθρώπινο δυναμικό. Οι εργαζόμενοι αισθάνονται ανασφάλεια, όταν μετακινούνται από εδώ και από εκεί. Δεν μπορούμε να τους παίζουμε από θυγατρική σε θυγατρική. 
      Το λογικό είναι να εφαρμόσουμε τις επιχειρήσεις, όπως εφαρμόζονται σε όλο το ελληνικό δίκαιο. Επομένως, είναι αναγκαία μια καθαρά ερμηνευτικού τύπου διάταξη, η οποία να λέει ότι ακριβώς γι’ αυτές τις επιχειρήσεις που οργανώνονται αυτοτελώς, δηλαδή για τις υφιστάμενες παλαιές εταιρείες που δραστηριοποιούνται σε έναν καινούριο τομέα που πριν απαγορευόταν από το νόμο, ισχύουν οι διατάξεις περί αποσβέσεων. 
      Αυτό θα έχει όφελος ακόμη και για το Υπουργείο Οικονομίας. Γιατί, όπως καταλαβαίνετε, αυτές θα εμφανίσουν μεγαλύτερη κερδοφορία, η οποία είναι και φυσιολογική κερδοφορία. Η μεγαλύτερη κερδοφορία δεν είναι όφελος μόνο γι’ αυτούς, αλλά και για το δημόσιο που θα εισπράξει τους αντίστοιχους φόρους. Αυτό είναι απόλυτα φυσιολογικό. Καινούρια δραστηριότητα. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Θα ήθελα, κύριε Υπουργέ, να ενσκήψετε και στις δύο τροπολογίες. Τις θεωρώ και τις δύο έντιμες και σωστές. Πιστεύω ότι θα διευκολύνουν και το έργο της Οικονομίας, αλλά και το έργο των συμπολιτών μας, είτε ασχολούνται με τον τομέα των Internet –caf? δεν χρειάζεται να τους αδικήσουμε τους ανθρώπους- είτε αφορά τις τηλεπικοινωνιακές επιχειρήσεις, που είναι κινητήρια δύναμη της οικονομίας μας αυτήν τη στιγμή στην αγορά. 
      Ευχαριστώ. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, έχω την τιμή να κάνω μερικές ανακοινώσεις. Μετά θα σας δώσω το λόγο, κύριε Υπουργέ. 
     Ο Πρόεδρος της Νέας Δημοκρατίας κ. Κωνσταντίνος Καραμανλής και Βουλευτές του Κόμματός του κατέθεσαν πρόταση νόμου: «Αποκατάσταση των εγγυήσεων διαφάνειας στους τομείς των οικονομικών των πολιτικών Κομμάτων και προσώπων, των ΜΜΕ και των δημοσίων συμβάσεων».
     Παραπέμπεται στην αρμόδια Διαρκή Επιτροπή. 
     Επίσης η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας: 
     α) «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Δημοκρατίας της Λιθουανίας για συνεργασία στον αμυντικό τομέα». 
     β) «Κύρωση του Πρωτοκόλλου στρατιωτικής συνεργασίας μεταξύ του Υπουργείου Άμυνας της Γεωργίας και του Υπουργείου Εθνικής Άμυνας της Ελληνικής Δημοκρατίας σχετικά με την αναδιοργάνωση του Γεωργιανού Ναυτικού.» 
      Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Παιδείας και Θρησκευμάτων: «Εθνική Βιβλιοθήκη της Ελλάδας, Δημόσιες Βιβλιοθήκες και άλλες διατάξεις».
      Τέλος ο συνάδελφος κ. Αθηναίος Φλωρίνης ζητεί ολιγοήμερη άδεια απουσίας του στο εξωτερικό.
      Εγκρίνει το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα ενέκρινε.
      Το λόγο έχει ο Υπουργός Οικονομίας και Οικονομικών, κ. Νίκος Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σας ευχαριστώ πολύ, κυρία Πρόεδρε.
     Έχουν ειπωθεί πάρα πολλά γύρω από το νομοσχέδιο και λίγα έχω να προσθέσω σ’ αυτήν την πάρα πολύ σημαντική συζήτηση, η οποία προηγήθηκε. Το νομοσχέδιο αυτό το οποίο συζητούμε σήμερα στο Εθνικό Κοινοβούλιο, είναι το δεύτερο νομοσχέδιο μιας σειράς τεσσάρων νομοθετικών πρωτοβουλιών, που έχουμε πάρει, προκειμένου να αναμορφώσουμε ριζικά προς το καλύτερο, προς το διαφανέστερο και προς το αυστηρότερο τη λειτουργία των αγορών χρήματος και κεφαλαίου στη χώρα μας.
      Το πρώτο νομοσχέδιο ήδη έχει τεθεί σε λειτουργία και αφορά την εταιρική διακυβέρνηση, τον τρόπο δηλαδή με τον οποίο οι επιχειρήσεις είναι υποχρεωμένες να σέβονται ορισμένα κριτήρια επιλογής, συμπεριφοράς, λογοδοσίας και υπευθυνότητας των διοικήσεων των επιχειρήσεων, των εισηγμένων εταιρειών απέναντι στους μετόχους της γενικής συνέλευσης.
      Πριν από λίγο επέστρεψα από μια γενική συνέλευση μιας τράπεζας, που έλαβε χώρα σήμερα, και ένα από τα θέματα τα οποία τέθηκαν στη συνέλευση αυτή, ήταν η αλλαγή της σύνθεσης του διοικητικού συμβουλίου κατ’ εφαρμογή του νόμου που είχαμε ψηφίσει πριν από λίγους μήνες. Έχει αρχίσει, λοιπόν, να τίθεται σε εφαρμογή ο νόμος της εταιρικής διακυβέρνησης και είμαι βέβαιος ότι, όπως έχει συμβεί και σε άλλες χώρες και σε άλλες προηγμένες οικονομίες, έτσι και στη δική μας, η εφαρμογή αυτού του νόμου θα δημιουργήσει επιχειρήσεις οι οποίες διοικούνται από πιο υπεύθυνα σχήματα, μ΄ ένα πιο διαφανή, αποτελεσματικό και συνεπή τρόπο. 
      Πιστεύω ότι μέσα σε όλο αυτό το πλαίσιο αλλαγών που συντελούνται στο θεσμικό επίπεδο στη χώρα μας, στην Ευρωπαϊκή Ένωση και στις Ηνωμένες Πολιτείες αυτά τα σχήματα ανταποκρίνονται πολύ καλύτερα στις προσδοκίες και τις ανάγκες οι οποίες προέκυψαν ιδιαίτερα τα τελευταία χρόνια.
      Τα τελευταία χρόνια, κυρίες και κύριοι συνάδελφοι, αυτό το οποίο ζει ένα πολύ μεγάλο μέρος της διεθνούς οικονομίας είναι ο κλονισμός της εμπιστοσύνης των πολιτών, ο οποίος προήλθε σε ορισμένες, αλλά αρκετά έντονες περιπτώσεις, από την κακή λογιστική και διοικητική συμπεριφορά των επιχειρήσεων απέναντι στους μετόχους. Αυτό έχει οδηγήσει σε μια προσπάθεια μεγάλης θεσμικής αλλαγής και μεταρρύθμισης, η οποία γίνεται βήμα-βήμα, προκειμένου να αποκατασταθεί ένα νέο κλίμα περισσότερης εμπιστοσύνης των επενδυτών προς τις επιχειρήσεις, έτσι ώστε να μπορέσουν οι αγορές χρήματος και κεφαλαίου και στην Ευρώπη και στις Ηνωμένες Πολιτείες να δουλέψουν πιο αποδοτικά, πιο αναπτυξιακά.
      Το σημερινό σχέδιο νόμου αυτό το οποίο κάνει είναι να θεσπίζει νέους όρους, αυστηρότερους και διαφανέστερους, στον τρόπο με τον οποίο ελέγχονται οι εισηγμένες εταιρείες. Και στον τομέα αυτό έχουν παρουσιαστεί διεθνώς μια σειρά από προβλήματα, τα οποία έχουμε την υποχρέωση να αντιμετωπίσουμε μ΄ έναν τρόπο ο οποίος δεν επιτρέπει την επανάληψή τους. 
      Σε πολλές περιπτώσεις έχει παρατηρηθεί το φαινόμενο αυτοί οι οποίοι ελέγχουν την επιχείρηση, είτε ως άτομα είτε ως εταιρείες, ταυτόχρονα να ασκούν και άλλες αρμοδιότητες οι οποίες βρίσκονται σε μη συμβατότητα ή καμιά φορά και σε αντίθεση με τις δραστηριότητες του ελέγχου. Υπάρχουν για παράδειγμα και έχουν εντοπιστεί πολλές περιπτώσεις εταιρειών σε μεγάλες οικονομίες, όπου ταυτόχρονα ήλεγχαν και συμβούλευαν την επιχείρηση για το πώς θα μεγιστοποιήσει τα κέρδη της, πράγμα το οποίο οδηγούσε σε αθέμιτες συμπεριφορές και από τις δύο πλευρές, με αποτέλεσμα να είναι ανάγκη πλέον αυτές οι δύο δραστηριότητες να διαχωριστούν οριστικά με συγκεκριμένα κριτήρια, με βάση τα οποία και μόνο επιτρέπεται πλέον μια εταιρεία να ασκεί είτε το ένα είτε το άλλο πεδίο δραστηριότητας, δηλαδή ή να ελέγχει ή να συμβουλεύει μια επιχείρηση. 
      Εννοείται ότι οι ρόλοι αυτοί μπορεί να εναλλάσσονται μετά την πάροδο ορισμένων ετών, διότι κάθε επιχείρηση υποχρεώνεται με το νομοσχέδιο να αλλάζει τους ελεγκτές ανά τακτά χρονικά διαστήματα.
      Ταυτόχρονα το νομοσχέδιο αυτό επιφέρει και μία άλλη σημαντική αλλαγή. Είναι γεγονός ότι σήμερα τα λογιστικά πρότυπα αποτελούν ένα θεσμό, ο οποίος ξεφεύγει κατά πολύ των παραδοσιακών ορίων της εθνικής οικονομίας και χρειάζεται μία ολοένα και μεγαλύτερη βελτίωση και αναβάθμισή τους, προκειμένου να μπορεί να γίνεται σύγκριση των εισηγμένων εταιριών με εισηγμένες εταιρίες άλλων οικονομιών και άλλων κρατών. 
      Για αυτό το λόγο έχουμε θεσπίσει τα διεθνή λογιστικά πρότυπα για τις ελληνικές επιχειρήσεις και ο τρόπος εφαρμογής των διεθνών λογιστικών προτύπων θα καθοριστεί προσεχώς με συγκεκριμένες υπουργικές αποφάσεις που θα εκδοθούν. Αυτό θα αναβαθμίσει σημαντικά τις εισηγμένες εταιρίες στο ελληνικό χρηματιστήριο. 
      Αυτό θα γίνει ταυτόχρονα με την εισαγωγή των διεθνών λογιστικών προτύπων, ενδεχομένως και νωρίτερα στη χώρα μας, πράγμα το οποίο ήδη σχεδιάζεται για την Ευρωπαϊκή Ένωση, ελπίζοντας ότι τον επόμενο μήνα θα επιλυθούν δύο εναπομείναντα ερωτήματα αναφορικά με δύο συγκεκριμένα άρθρα των διεθνών λογιστικών προτύπων, που προκαλούν πολλές τριβές στην Ευρωπαϊκή Ένωση. Άρα, και στον τομέα αυτό η χώρα μας εκσυγχρονίζεται και βρίσκεται στη θεσμική πρωτοπορία, όπως και άλλες αγορές της Ευρωπαϊκής Ένωσης και των Ηνωμένων Πολιτειών.
      Ο τρίτος σκοπός του νομοσχεδίου είναι να ανοίξει, κατά κάποιο τρόπο, το επάγγελμα του λογιστή –ελεγκτή, πράγμα το οποίο πιστεύω ότι θα δημιουργήσει συνθήκες μεγαλύτερου ανταγωνισμού και θα δώσει την ευκαιρία σε επαγγελματίες να ασχοληθούν, να δημιουργήσουν εταιρίες, να επενδύσουν σε αυτές τις εταιρίες και να προάγουν συνολικά το επίπεδο λογιστικής ελεγκτικής δραστηριότητας όπως ασκείται στη χώρα μας. 
      Στην ίδια κατεύθυνση του ανοίγματος και της απελευθέρωσης του επαγγέλματος κινούμεθα και σε έναν άλλο τομέα, τον τομέα των ορκωτών-εκτιμητών που είναι επίσης ένας κλειστός τομέας στη χώρα μας. Και αυτός θα ανοίξει μ΄ ένα νομοσχέδιο το οποίο θα καταθέσουμε τον επόμενο μήνα στη Βουλή. 
      Η συνέχεια αυτού του νομοσχεδίου γίνεται με το νομοσχέδιο το οποίο συζητήθηκε χθες στη Διαρκή Επιτροπή και αφορά την ισχυρή αναβάθμιση της Επιτροπής Κεφαλαιαγοράς. Αυτή συγκεντρώνει πλέον το σύνολο των ελεγκτικών και εποπτικών αρμοδιοτήτων των αγορών κεφαλαίου, οι οποίες μέχρι τώρα εν μέρει της ανήκαν, ένα άλλο μέρος ανήκε στο Χρηματιστήριο Αξιών Αθηνών, ενώ κάποιες άλλες αρμοδιότητες είχαν παραμείνει σε κρατικές υπηρεσίες του Υπουργείου. 
      Όλες αυτές οι αρμοδιότητες πλέον συγκεντρώνονται μόνο στην Επιτροπή Κεφαλαιαγοράς που αναδεικνύεται με αυτόν τον τρόπο ως ένας πολύ ισχυρός θεσμός, ο οποίος λειτουργώντας ανεξάρτητα και με αποτελεσματικότητα μπορεί να διασφαλίσει όλα αυτά που προάγουν τη διαφάνεια, την αυστηρότητα και την απλοποίηση στη λειτουργία των αγορών κεφαλαίου. 
      Τέλος, το θεσμικό αυτό πλαίσιο θα κλείσει με το τέταρτο επικείμενο νομοσχέδιο, το οποίο δημιουργεί μία νέα αγορά εταιρικών ομολόγων. Τα εταιρικά ομόλογα είναι τίτλοι που μπορούν να εκδίδουν οι επιχειρήσεις, να τις προμηθεύεται ο επενδυτής και ενδεχομένως να τις ανταλλάσσει σε ευθετότερο χρονικό διάστημα με μετοχές των επιχειρήσεων, χωρίς εν τω μεταξύ να υφίσταται τις διακυμάνσεις των αποδόσεων που έχουν οι συνήθεις τίτλοι. 
      Πιστεύω, λοιπόν, ότι με το νέο αυτό θεσμικό πλαίσιο δημιουργούμε πολύ καλύτερες συνθήκες και μία ευκαιρία για την αναβάθμιση των αγορών στη χώρα μας, μ΄ ένα βηματισμό που είναι όχι μόνο παράλληλος, αλλά τις περισσότερες φορές και πιο γρήγορος από το βηματισμό βελτίωσης και αναβάθμισης που υπάρχει στις αντίστοιχες ευρωπαϊκές αγορές. 
      Κατά συνέπεια, θεωρώ ότι η στήριξη του νομοσχεδίου αυτού αποτελεί ένα σήμα προς τις αγορές ότι ο εκσυγχρονισμός του τρόπου λειτουργίας των αγορών κεφαλαίου είναι κάτι το οποίο υλοποιείται, κάτι το οποίο διασφαλίζει περισσότερη εμπιστοσύνη, κάτι το οποίο επιτρέπει να διαμορφωθούν καλύτεροι όροι συμπεριφορών ανάμεσα σε επενδυτές, μετόχους και επιχειρήσεις, όπως επίσης οδηγεί τη συμβουλευτική και ελεγκτική δραστηριότητα των επιχειρήσεων σε πολύ πιο ανταγωνιστικές και διαφανείς διαδικασίες. 
      Νομίζω, λοιπόν, ότι για αυτό το λόγο το νομοσχέδιο αξίζει τη συναινετική στήριξη. Έχω την πεποίθηση –παρά το γεγονός ότι αυτό δεν επαληθεύεται πάντα από τις πρακτικές που ακολουθούνται- ότι όλα τα θεσμικά μέτρα τα οποία λαμβάνονται είναι καλό να έχουν μία ευρύτερη συναίνεση, διότι έτσι αποτυπώνεται μία πολύ μεγαλύτερη αξιοπιστία στον τρόπο λειτουργίας των θεσμών και μία πολύ μεγαλύτερη ανεξαρτησία στη λειτουργία τους. Πιστεύω ότι αυτό ακριβώς εμπεδώνει και θεμελιώνει ένα κλίμα εμπιστοσύνης ευρύτερα στην οικονομία της χώρας αλλά και γενικότερα. 
      Θα ήθελα τέλος να κάνω ορισμένα σχόλια σχετικά με τις παρατηρήσεις που έγιναν από ορισμένους συναδέλφους και τις τροπολογίες οι οποίες υπεβλήθησαν. Αναφέρομαι σε συγκεκριμένα σχόλια τα οποία υπεστήριξε ο κ. Σφυρίου. Θα ληφθούν αυτά υπόψη, διότι και δική μας πρόθεση είναι τα νέα ελεγκτικά κι εποπτικά όργανα τα οποία διαμορφώνονται να έχουν μια ευρύτερη συναίνεση, έτσι ώστε να μπορούν να λειτουργούν και σε πνεύμα συνεργασίας, αλλά ταυτόχρονα με όρους ανεξαρτησίας και αυτονομίας, για να μπορεί να εμπεδώνεται αυτή ακριβώς η νέα, μεγαλύτερη αυστηρότητα την οποία ευελπιστεί να θεσπίσει το νομοσχέδιο αυτό.
 	 Όσον αφορά τώρα τα θέματα τα οποία έθιξε ο προηγούμενος ομιλητής, ο κ. Μαντέλης, θέλω να παρατηρήσω τα εξής: Καταρχάς νομίζω ότι η Βουλή ομοφώνως είχε διαμορφώσει και ψηφίσει ένα θεσμικό πλαίσιο το οποίο, κατά την άποψή μου, δεν πρέπει να αλλάξει. Κατά συνέπεια αυτά τα οποία υπεστήριξε για το πρώτο μέρος της πρώτης τροπολογίας νομίζω ότι μπορούν να αποτελέσουν μέρος ενός διαλόγου, δεν νομίζω, όμως, ότι μπορεί να γίνει δεκτή η τροποποίηση αυτή σήμερα διότι πιστεύω ότι θα πρέπει να παραμείνουμε στο πλαίσιο το οποίο ομοφώνως αποφάσισε η Βουλή να εφαρμοστεί.
      Στο δεύτερο σημείο, όμως, στο οποίο αναφέρθηκε σχετικά με τις προθεσμίες, νομίζω ότι έχει δίκιο και θα το κάνω αποδεκτό, έτσι ώστε να βοηθήσει τη λειτουργικότητα του νέου μέτρου το οποίο ομοφώνως ψηφίσαμε.
      Έκανε ενδιαφέρουσες παρατηρήσεις επίσης σχετικά με τη διαφορετική φορολογική μεταχείριση την οποία έχουν οι παλιές κι οι νέες επιχειρήσεις. Αυτό είναι ένα ευρύτερο θέμα το οποίο μας απασχολεί στο πλαίσιο του φορολογικού διαλόγου που έχουμε ανοίξει με τις επιχειρήσεις, διότι πολλές φορές εμφανίζονται οι όμιλοι επιχειρήσεων να έχουν μειονεκτήματα σε σχέση με τις νέες επιχειρήσεις οι οποίες δημιουργούνται. Συγκρατώ, λοιπόν, όλα αυτά τα οποία είπε ο κ. Μαντέλης και στο πλαίσιο του φορολογικού διαλόγου να είναι βέβαιος ότι θα τεθούν υπόψη και θα εξετασθούν. 
      Σας ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ευχαριστώ πολύ, κυρία Πρόεδρε.
      Θα ήθελα κι εγώ λίγες παρατηρήσεις να κάνω για το νομοσχέδιο γιατί για όλες τις λεπτομέρειες έχει τοποθετηθεί ο εισηγητής μας. 
      Παρατηρούμε από πλευράς του Υπουργείου ότι αυτό έχει επιδοθεί σ’ ένα νομοθετικό «ακτιβισμό», δηλαδή έρχονται εδώ συνεχή νομοσχέδια θεσμικού χαρακτήρα. Όπως, όμως, παρατήρησα και χθες, πολλά από τα ζητήματα που αφορούν και τη λειτουργία των θεσμών και τη λειτουργία των αγορών δεν έχουν μόνο θεσμικό χαρακτήρα. Το ζήτημα της αξιοπιστίας των ελέγχων δεν είναι μόνο ζητήματα νομοθεσίας, που πολλές φορές δεν εφαρμόζεται. Γιατί νομοθεσία ισχυρή για τους ελέγχους του χρηματιστηρίου είχαμε και στο παρελθόν, η νομοθεσία, όμως, αυτή δεν εφαρμόστηκε στην πράξη και γι’ αυτό δημιουργήθηκαν αυτά τα πολύ μεγάλα προβλήματα στο χρηματιστήριο.
      Βεβαίως νομοθεσία υπήρχε και για τον έλεγχο των λογαριασμών των επιχειρήσεων. Και αυτή δεν εφαρμόστηκε στο βαθμό που θα έπρεπε στην πράξη. Τώρα δημιουργούμε, με το σημερινό νομοσχέδιο, καινούργιους θεσμούς για να ενισχύσουμε τους ελέγχους.
      Εμείς δίνουμε θετική ψήφο γιατί ακριβώς θέλουμε να υποδηλώσουμε, στη συγκεκριμένη αυτήν περίπτωση του ελέγχου των λογαριασμών των επιχειρήσεων, ότι πρέπει να υπάρξει εντονότερος έλεγχος και πρέπει να υπάρξει μεγαλύτερη αξιοπιστία των ισολογισμών των επιχειρήσεων, αλλά η ουσία και το αποτέλεσμα θα φανεί στην πράξη. Θα φανεί αν μπορέσουμε πραγματικά να αποφύγουμε τα φαινόμενα που όλοι ξέρουμε ότι υπάρχουν, όπως πλαστών ισολογισμών, ισολογισμών οι οποίοι είναι παραπλανητικοί, κερδών τα οποία είναι λογιστικά κέρδη και δεν απηχούν την πραγματική οικονομική θέση των επιχειρήσεων και κυρίως πολλών δημοσίων επιχειρήσεων. Διότι το πρόβλημα αυτό της πλαστότητας των ισολογισμών δεν παρουσιάζεται στη χώρα μας τόσο πολύ στις ιδιωτικές επιχειρήσεις, όπου εκεί υπάρχει κι ένας φορολογικός έλεγχος ο οποίος είναι πολλές φορές πολύ πιο έντονος κι ενδελεχής και σε κάποιο βαθμό αποτρέπει κάποιες μεγάλες παραβάσεις, αλλά υπάρχει σοβαρότατο πρόβλημα στις δημόσιες επιχειρήσεις και σε επιχειρήσεις που είναι υπό δημόσιο έλεγχο και στις επιχειρήσεις στις οποίες η διοίκηση ορίζεται από την ίδια την Κυβέρνηση.
     Έχουμε και παραδείγματα κρατικών τραπεζών, που εάν κοιτάξει κανείς τους ισολογισμούς τους βλέπει τεράστια προβλήματα. Έχουμε και παραδείγματα πολλών άλλων κρατικών επιχειρήσεων, όπου επίσης υπάρχουν μεγάλα προβλήματα. Εκεί θα κριθεί η εφαρμογή αυτού του νομοθετικού πλαισίου που δημιουργείται σήμερα. Εκεί κυρίως θα κριθεί, εάν δηλαδή το δημόσιο θα μπορέσει να υπερβεί τον εαυτό του. Να ελέγξουμε και αυτούς τους οποίους διορίζει η ίδια η Κυβέρνηση, διότι κι εκεί δημιουργούνται πολύ μεγάλα προβλήματα. 
     Αυτά όσον αφορά το νόημα της θετικής ψήφου που δίνουμε. Πιστεύουμε ότι υπάρχουν αδυναμίες και στο παρόν νομοσχέδιο. Θεωρώ ότι θα έπρεπε ίσως να περιμένουμε λίγο να δούμε και τι πλαίσιο θα δημιουργηθεί και διεθνώς.
      Θα ήθελα να κάνω μια τελευταία παρατήρηση, που αφορά τα διεθνή λογιστικά πρότυπα. Είχα πει και είχα προβλέψει, όταν ο Υπουργός βιάστηκε να μας διαβεβαιώσει ότι τα διεθνή λογιστικά πρότυπα θα εφαρμοστούν από φέτος, ότι αυτή η εξαγγελία του δεν θα υλοποιηθεί. Και βλέπουμε σε αυτό το νομοσχέδιο πραγματικά να γίνεται αυτό, διότι ήταν μια εξαγγελία που έγινε τότε –κατά την άποψή μου- για λόγους εντυπωσιασμού σε μια συγκεκριμένη συγκυρία. Οι επιχειρήσεις δεν ήταν έτοιμες να εφαρμόσουν τα διεθνή λογιστικά πρότυπα. Ακόμα, δεν είχαν εξυγιανθεί και πολλές δημόσιες επιχειρήσεις και τράπεζες που, εάν εφάρμοζαν τα διεθνή λογιστικά πρότυπα, θα παρουσίαζαν τεράστια προβλήματα.
      Σε πρώτη φάση έγινε μια προσπάθεια να ξεπεραστεί το πρόβλημα λέγοντας ότι τα διεθνή λογιστικά πρότυπα θα εφαρμοστούν στον ετήσιο Ισολογισμό του 2003, δηλαδή στο τέλος του χρόνου. Τώρα στην ουσία με την τροποποίηση που ψηφίζουμε δίδεται το δικαίωμα στον Υπουργό να αναβάλει κι άλλο την εφαρμογή των διεθνών λογιστικών προτύπων. 
      Θα ήταν πολύ καλύτερα να βάζουμε ρεαλιστικά χρονοδιαγράμματα. Δεν είναι ανάγκη ένα ρεαλιστικό χρονοδιάγραμμα να είναι ένας χρόνος. Και να μην προχωρούμε σε αυτές τις συνεχείς αναβολές διότι έτσι χάνουμε κι εμείς ως Κοινοβούλιο -αλλά κυρίως η Κυβέρνηση ως κυβέρνηση- την αξιοπιστία μας. Θα πρέπει, λοιπόν, τα χρονοδιαγράμματα να είναι ρεαλιστικά, καλά μελετημένα και να μη βιαζόμαστε να εφαρμόσουμε κάποιες διατάξεις, όταν δεν έχουμε υποχρέωση και όταν η αγορά αναγνωρίζει ότι δεν είναι έτοιμη να εφαρμόσει αυτές τις διατάξεις. Διότι έτσι μόνο την αξιοπιστία μας χάνουμε.
      Γι’ αυτό ας μας γίνει μάθημα αυτό που έγινε με τα διεθνή λογιστικά πρότυπα και να μη βιαζόμαστε να φέρνουμε εδώ απροετοίμαστα διατάξεις απλώς για λόγους εντυπωσιασμού.
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να κάνετε κάποια παρέμβαση, κύριε Υπουργέ;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μάλιστα, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ορίστε, έχετε το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα ήθελα να δώσω μια απάντηση στα όσα είπε ο Κοινοβουλευτικός Εκπρόσωπος της Νέας Δημοκρατίας. 
     Κατ’ αρχάς όλα αυτά που περιλαμβάνονται στο προς ψήφιση νομοσχέδιο αφορούν όλες τις εισηγμένες επιχειρήσεις –συμπεριλαμβανομένων και των ΔΕΚΟ και των τραπεζών- και κάθε άλλη επιχείρηση είτε συμμετέχει το δημόσιο είτε είναι καθαρώς ιδιωτική είτε συμμετέχει λιγότερο ή περισσότερο ο δημόσιος τομέας. Όλοι υπόκεινται σε έλεγχο και όλοι υπόκεινται στα κριτήρια, τα οποία διαμορφώνει το προς ψήφιση νομοσχέδιο.
     Επίσης, θέλω να προσθέσω ότι όχι μόνο οι εισηγμένες στο χρηματιστήριο ΔΕΚΟ θα ελέγχονται πολύ περισσότερο με τις ρυθμίσεις αυτού του νομοσχεδίου, αλλά και οι εκτός Κεφαλαιαγοράς ΔΕΚΟ με το νέο νομοσχέδιο που ετοιμάζουμε σχετικά με την αξιολόγηση των δημοσίων δαπανών θα υπόκεινται σε δημοσιονομικό έλεγχο, εφόσον το δημόσιο κατέχει την πλειοψηφία στο μετοχικό κεφάλαιο της μη εισηγμένης ΔΕΚΟ.
     Τέλος θέλω να κάνω ένα σχόλιο σχετικά με τα διεθνή λογιστικά πρότυπα. Νομίζω ότι ο Κοινοβουλευτικός Εκπρόσωπος της Νέας Δημοκρατίας βιάστηκε να διατυπώσει τις προβλέψεις του σχετικά με το χρόνο εφαρμογής. Θέλω να κάνω γνωστό στην Αίθουσα ότι ένας μεγάλος αριθμός ελληνικών επιχειρήσεων, που είναι εισηγμένες στο χρηματιστήριο, είναι ήδη έτοιμες να εφαρμόσουν τα διεθνή λογιστικά πρότυπα. 
     Πώς έγινε αυτό; Μεσολάβησε ένας χρόνος εντατικής προετοιμασίας με κατάρτιση στελεχών, με διεθνή σεμινάρια, με πάρα πολλές συναντήσεις εργασίας και διαλόγου, έτσι ώστε ένας πολύ σημαντικός αριθμός ελληνικών επιχειρήσεων σήμερα, αυτήν τη στιγμή να είναι έτοιμες να εφαρμόσουν τα διεθνή λογιστικά πρότυπα και να απαιτούν την εφαρμογή των διεθνών λογιστικών προτύπων. Διότι εγώ έχω μια άλλη θεωρία από τον Κοινοβουλευτικό Εκπρόσωπο της Νέας Δημοκρατίας, που λέει ότι θα πρέπει πάντα να περιμένουμε την απώτατη προθεσμία που τίθεται, για να προσαρμόζονται οι επιχειρήσεις.
Διότι έχουμε δει στο παρελθόν ότι, όταν εφησυχάζουμε και περιμένουμε απλώς την απώτατη προθεσμία για το πότε θα εφαρμόσουμε ένα νέο μέτρο, πολλές φορές εκείνη τη στιγμή βρισκόμαστε ανέτοιμοι με αποτέλεσμα να παρουσιάζονται καθυστερήσεις, όταν κάποιοι άλλοι έχουν προετοιμαστεί πολύ πιο συστηματικά από εμάς. Γι’ αυτό, λοιπόν, πιστεύω ότι θα πρέπει σε κρίσιμα ζητήματα αυστηρότητας, ελέγχου και διαφάνειας να προπορευόμαστε, αν αυτό είναι απαραίτητο από αντίστοιχες κοινοτικές οδηγίες για να δίνουμε περισσότερο χρόνο στις ελληνικές επιχειρήσεις να προετοιμάζονται. Όπως σας είπα και προηγουμένως ένας πολύ μεγάλος αριθμός απ’ αυτές είναι ήδη έτοιμες και αυτή η ετοιμότητα είναι που θα κρίνει και τον ακριβή χρόνο εφαρμογής των διεθνών λογιστικών προτύπων, όπως θα ανακοινωθεί αμέσως μετά την ψήφιση του νομοσχεδίου.
      Σας ευχαριστώ πολύ. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, το λόγο, παρακαλώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη, θα δευτερολογήσετε ούτως ή άλλως. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Μια πολύ σύντομη απάντηση, κυρία Πρόεδρε, σε αυτά που είπε ο κύριος Υπουργός. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Πολύ σύντομα, παρακαλώ. 
      Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ: Πρώτα απ’ όλα μια διευκρίνιση. Εγώ δεν είπα να περιμένουμε τα απώτατα όρια. Είπα να βάζουμε ρεαλιστικά χρονοδιαγράμματα. Δεν μίλησα για τα απώτατα. Ασφαλώς όχι τα απώτατα. Και όταν το ρεαλιστικό είναι νωρίτερα από το απώτατο, βεβαίως θα πρέπει να το βάζουμε. Αλλά ρεαλιστικό. Μη βάζουμε μη ρεαλιστικά χρονοδιαγράμματα, διότι τότε αναγκαζόμαστε και δίνουμε παρατάσεις και παρατάσεις και στην ουσία χάνουμε την αξιοπιστία. Και το γεγονός ότι κάποιες επιχειρήσεις …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Πολλές. 
      ΓΕΩΡΓΙΟΣ ΑΛΟΓΟΣΚΟΥΦΗΣ: …είναι έτοιμες δεν αρκεί για να εφαρμοστούν τα διεθνή λογιστικά πρότυπα, γιατί πρέπει όλες να είναι έτοιμες.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
      Αν δεν είναι το σύνολο των επιχειρήσεων –και μάλιστα των μεγάλων εισηγμένων και των μεγάλων κρατικών τραπεζών- έτοιμες, δεν μπορούν να εφαρμοστούν στην πράξη τα διεθνή λογιστικά πρότυπα. Θα δημιουργήσει ένα πολύ μεγάλο πρόβλημα στην οικονομία, γι’ αυτό μίλησα για ρεαλισμό. Δεν μιλάμε για τα απώτατα και για τις συνεχείς αναβολές. 
      Να βάζουμε ένα ρεαλιστικό χρονοδιάγραμμα από την αρχή και να δουλεύουμε, ώστε αυτό το ρεαλιστικό χρονοδιάγραμμα να γίνεται πραγματικότητα. Αυτή είναι η σωστή πολιτική. 
      Δεύτερον δεν έχει καμία σημασία το νομοθετικό πλαίσιο αν θεωρητικώς εφαρμόζεται το ίδιο και στις δημόσιες, το ίδιο και στις ιδιωτικές. Σημασία έχει στην πράξη τι γίνεται. Και στην πράξη έχουμε δει πάρα πολλές φορές, δυστυχώς, να μην εφαρμόζονται οι νόμοι με τον ίδιο τρόπο για τις δημόσιες επιχειρήσεις και για τις ιδιωτικές. Και έχουμε παράδειγμα την Ολυμπιακή, που υποτίθεται ότι λειτουργεί χωρίς κρατικές επιδοτήσεις και, όμως, παραβαίνει μια σειρά από νόμους, κανείς δεν την ελέγχει, προκειμένου να μένει στην επιφάνεια. Παραβαίνουμε και κοινοτικές και ελληνικές νομοθεσίες εις βάρος και των ανταγωνιστών των Ελλήνων, γιατί ελληνικές επιχειρήσεις είναι και αυτές της Ολυμπιακής. 
      Έχουμε, λοιπόν, παραδείγματα που οι ΔΕΚΟ δεν ελέγχονται παρά τις προθέσεις, διότι η πραγματικότητα είναι ότι αναφορικά με τον έλεγχο των ΔΕΚΟ είμαστε ακόμη στο 1993. Αυτή είναι η πραγματικότητα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, το λόγο.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας δώσω το λόγο για ένα λεπτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κατ’ αρχάς, είναι γνωστό σε όλους ότι οι ΔΕΚΟ έχουν περάσει μια φάση προσαρμογής, εκσυγχρονισμού και αναδιάρθρωσης σε πάρα πολλές περιπτώσεις. Πολλές απ’ αυτές έχουν ήδη μπει όχι μόνο στην ελληνική, αλλά και σε ξένες αγορές κεφαλαίου, ελέγχονται από διεθνείς αναλυτές, δίνουν αναφορά σε πάρα πολλούς θεσμικούς επενδυτές και αυτό πιστοποιεί τα μεγάλα βήματα προόδου τα οποία έχουν σημειώσει. 
     Δεύτερον θεωρώ εξαιρετικά ατυχές το παράδειγμα αναφοράς στην Ολυμπιακή Αεροπορία, η οποία την περίοδο αυτή διανύει μια φάση εντατικής προετοιμασίας προκειμένου να αποκρατικοποιηθεί, σύμφωνα με τις ανακοινώσεις τις οποίες έχει κάνει η Κυβέρνηση. Είναι γνωστό ότι την περίοδο αυτή η Ολυμπιακή Αεροπορία βάλλεται με στόχο η αποκρατικοποίηση αυτή να μη γίνει με όρους βιωσιμότητας, αποτελεσματικότητας και ανταγωνιστικότητας, αλλά να γίνει –εάν γίνει- με όρους οι οποίοι θα υποθηκεύουν το μέλλον της και εμείς αυτό δεν θα το αφήσουμε. Η Ολυμπιακή Αεροπορία θα αποκρατικοποιηθεί, σύμφωνα με τις κυβερνητικές αποφάσεις, όταν πληροί τις προδιαγραφές των ελέγχων οι οποίες τηρούνται και εφαρμόζονται για τις δημόσιες επιχειρήσεις….
      ΓΕΩΡΓΙΟΣ ΑΛΟΓΟΣΚΟΥΦΗΣ: Πού είναι ο τελευταίος ισολογισμός; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): …και νομίζω ότι όλοι συναισθανόμενοι τη σημασία της ύπαρξης, της παραμονής σε λειτουργία και της βιωσιμότητας του νέου αποκρατικοποιημένου σχήματος της Ολυμπιακής Αεροπορίας, οφείλουμε να συνδράμουμε προς αυτήν την κατεύθυνση και όχι να προσπαθήσουμε να δημιουργήσουμε περισσότερα προβλήματα απ’ αυτά τα οποία έχει η επιχείρηση. 
      Σας ευχαριστώ πολύ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ισολογισμό δημοσίευσε φέτος;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ να μη γράφεται καμία διακοπή.
     Έχω την τιμή να ανακοινώσω στο Σώμα ότι οι Υπουργοί Δικαιοσύνης, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δημόσιας Τάξης κατέθεσαν σχέδιο νόμου «Επιτάχυνση της ποινικής διαδικασίας και άλλες διατάξεις».
     Παραπέμπεται στην αρμόδια Διαρκή Επιτροπή.
      Επίσης έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα θεωρεία της Βουλής, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: « Η Ελλάδα των Βαλκανικών Πολέμων 1912-1913», πενήντα οκτώ μαθητές, επτά συνοδοί-καθηγητές και τριάντα γονείς από το Ε΄ Δημοτικό Σχολείο Χίου.
      Η Βουλή καλωσορίζει τα παιδιά.
      (Χειροκροτήματα από όλες τις πτέρυγες της Βουλής)
     Ερχόμαστε τώρα στο στάδιο των δευτερολογιών.
      Κύριε Μακρυπίδη, θέλετε να δευτερολογήσετε;
      ΑΝΔΡΕΑΣ ΜΑΚΡΥΠΙΔΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας τότε έχει το λόγο.
     Ορίστε, κύριε Σκρέκα, έχετε το λόγο. Νομίζω ότι σας φθάνουν έξι λεπτά, για να δευτερολογήσετε.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. Θα μιλήσω και σε λιγότερο χρόνο, γιατί απλώς θέλω να κάνω μία παρέμβαση σε αυτά που ανέφερε ο κύριος Υπουργός στην αγόρευσή του, αρχίζοντας από τον ισολογισμό της Ολυμπιακής Αεροπορίας, η οποία δυστυχώς δεν έχει δημοσιεύσει ισολογισμό. Κατά συνέπεια, εδώ έχουμε ένα κράτος, το οποίο βλέπει την οικονομία από δύο πλευρές, δηλαδή από την πλευρά αυτών που έχει θέσει υπό προστασία και αυτών που έχει θέσει υπό διωγμόν, μέσα από τους οποίους προσπαθεί να καλύψει όλα τα ελλείμματα του σκέλους των εσόδων του κρατικού προϋπολογισμού.
     Βέβαια η παρατήρησή μου σε ό,τι αφορά το θέμα αυτού του νομοσχεδίου, το οποίο μας βρήκε σύμφωνους ως αρχή, έγκειται στο γεγονός ότι εμείς θέλουμε να γίνονται οι έλεγχοι, να είναι αυστηροί, αλλά να είναι και ουσιαστικοί. Να μη γίνονται στη λογική της αποσπασματικής αντιμετώπισης απλώς για να έχουμε νομοσχέδια και να λέμε ότι δημιουργούμε θεσμούς και μηχανισμούς, οι οποίοι θα προστατεύουν έτσι την οικονομία, γιατί η πράξη άλλα διδάσκει.
      Στην επιτροπή έγινε εκτενέστατη συζήτηση και, μάλιστα, όταν κλήθηκαν φορείς για να θέσουμε ερωτήματα, τέθηκε από πλευράς μου ένα ερώτημα, το οποίο είναι το εξής: Τι αξία έχουν σήμερα αυτά τα ελεγκτικά όργανα, τα οποία έχουμε και τι αξία έχουν οι εκθέσεις αυτών των ελεγκτικών οργάνων σε σχέση με την πολιτεία; Πώς δέχεται αυτούς τους ελέγχους; 
      Σήμερα, για παράδειγμα, αυτές οι ανώνυμες εταιρείες ελέγχονται από τους ορκωτούς ελεγκτές λογιστές. Αυτοί μετά από την έκθεση του ελέγχου, δίνουν το πιστοποιητικό δημοσίευσης του ισολογισμού και στη συνέχεια πάει ο έλεγχος του Υπουργείου Οικονομικών, ο οποίος ουσιαστικά καταργεί πλέον αυτό το θεσμοθετημένο όργανο που είναι οι Ορκωτοί Ελεγκτές Λογιστές, γιατί δεν λαμβάνει υπόψη ούτε την έκθεση ούτε το πιστοποιητικό που εκδίδει και έρχεται και κατά το δοκούν αποφασίζει να εισπράξει τα έσοδα που χρειάζονται από κάθε έλεγχο που κάνει.
      Αυτό δείχνει, λοιπόν, ότι από τη μία πλευρά νομοθετούμε, για να έχουμε νόμους, αλλά για το κράτος αυτό δεν ισχύει. Η τακτική της Κυβέρνησης θυμίζει εδώ τον ορισμό του ιππότη, ο οποίος απαγορεύει από όλους τους άλλους να κάνουν αυτό που αυτοί θεωρούν σωστό, εκτός από τον εαυτό του. 
      Έτσι, λοιπόν, σ’ αυτήν τη λογική η Κυβέρνηση εμάς δεν μπορεί να μας βρει σύμφωνους. Καταδικάζουμε αυτού του είδους την τακτική, τη νοοτροπία, γιατί όποιο νομοσχέδιο έρχεται, έρχεται αποσπασματικά και η αποσπασματικότητά του φαίνεται κατά τη διάρκεια της εφαρμογής των νομοσχεδίων, τα οποία έρχονται με καθυστέρηση βέβαια, για να γίνουν οι απαιτούμενες διορθώσεις, γιατί διαπιστώνεται η αδυναμία εφαρμογής τους.
      Σε ό,τι αφορά στα διεθνή λογιστικά πρότυπα, ο κύριος Υπουργός είπε ότι εμείς πρέπει να προτρέχουμε σε κάτι που τελικά είναι σε εξέλιξη και, μάλιστα, μέσα από την Ευρωπαϊκή Ένωση. Τα όργανα της Ευρωπαϊκής Ένωσης ήδη σήμερα μελετούν το θέμα των διεθνών λογιστικών προτύπων και ετοιμάζεται να εκδοθεί συγκεκριμένη οδηγία, η οποία τελικά θα είναι δεσμευτική και για τη χώρα μας.
      	Διαπιστώνεται, λοιπόν, ότι ενώ ψηφίστηκε ο ν. 2992/2002 ερχόμαστε σήμερα αυτόν το νόμο να το χαλαρώσουμε, γιατί βλέπουμε τις αδυναμίες που δημιουργεί, γιατί η εφαρμογή των λογιστικών προτύπων προσκρούει πλέον σ’ ένα άλλο κομμάτι που έχει σχέση με τους λογαριασμούς και με τις κείμενες φορολογικές διατάξεις, οι οποίες μπαίνουν εμπόδιο σε αυτό που τελικά υποχρεούται να κάνει κανείς, με την εφαρμογή των διεθνών λογιστικών προτύπων. 
      Επίσης για την κατάθεση των ετησίων οικονομικών καταστάσεων πρέπει αυτές υποχρεωτικά να συνοδεύονται από σαφή δήλωση της διοίκησης, ότι εφάρμοσε όλα ανεξαιρέτως τα διεθνή λογιστικά πρότυπα και όχι κάποια από αυτά επιλεκτικά, γιατί αυτό απαγορεύεται ρητά από τις αρχές των διεθνών λογιστικών προτύπων. 
      Εδώ βλέπετε ότι και μόνο από αυτό προκύπτει ότι αυτό που επιχείρησε η Κυβέρνηση πριν από ένα χρόνο, έρχεται να το χαλαρώσει με το υπό συζήτηση νομοσχέδιο, γιατί η εφαρμογή του είναι δύσκολη έως αδύνατη.
       Από την άλλη μεριά, υποχρεώνει σήμερα τις εταιρείες να καταρτίσουν ουσιαστικά δύο ισολογισμούς, ένα με βάση τα διεθνή λογιστικά πρότυπα και ένα με βάση τα ισχύοντα σήμερα, βάσει της ελληνικής νομοθεσίας.
      Με αυτές γενικά τις παρατηρήσεις θα κλείσω, σε ό,τι αφορά το υπό συζήτηση νομοσχέδιο. Εμείς βέβαια ψηφίζουμε μεν το νομοσχέδιο επί της αρχής, επί των άρθρων, όμως, έχουμε εκφράσει τις παρατηρήσεις μας και τις αντιρρήσεις μας και θα το κάνουμε βέβαια και στη συνέχεια, κατά τη διάρκεια της συζήτησης των άρθρων.
      ΠΡΟΕΔΡΕΥΩΝ (Παναγιώτης Σγουρίδης): Υπενθυμίζω στον κύριο συνάδελφο ότι είναι ενιαία η συζήτηση επί της αρχής, των άρθρων και του συνόλου, μαζί με τις τροπολογίες. Στην Επιτροπή ήδη η Νέα Δημοκρατία έκανε τις παρατηρήσεις της επί των άρθρων και ανέφερε, ποια ψηφίζει και ποια δεν ψηφίζει.
      ΘΕΟΔΩΡΟΣ ΣΚΡΕΚΑΣ: Ισχύουν οι παρατηρήσεις που κάναμε και βεβαίως δεχόμεθα τις όποιες βελτιώσεις έκανε ο κύριος Υπουργός, σύμφωνα με τις παρατηρήσεις τις δικές μας. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Αρκετές από τις παρατηρήσεις που κάνατε έγιναν δεκτές. 
      ΘΕΟΔΩΡΟΣ ΣΚΡΕΚΑΣ: Το ανέφερα, κύριε Υπουργέ.
      ΠΡΟΕΔΡΕΥΩΝ (Παναγιώτης Σγουρίδης):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
     Ο κύριος Υπουργός για μια ακόμη φορά επικαλείται όλο το θεσμικό πλαίσιο που δημιούργησε. Ανέφερα και στην πρωτολογία μου ότι έχουμε και την εταιρική διακυβέρνηση και το Εθνικό Συμβούλιο Λογιστικής και τα Εθνικά Λογιστικά Πρότυπα, ορκωτούς ελεγκτές, φορολογικές αρχές, ΣΔΟΕ, Διοικητικό Συμβούλιο του Χρηματιστηρίου, της Επιτροπής Κεφαλαιαγοράς, Ανεξάρτητες Αρχές.
     Το ζήτημα είναι ότι δεν δίνει καμία εξήγηση, γιατί δεν έχεί επιβληθεί η διαφάνεια κλπ. Δεν ακούμε καμία επιχειρηματολογία πάνω σ’ αυτό το ζήτημα. Εκείνο που ακούμε είναι ότι θα πάρουμε και άλλα μέτρα για να επικρατήσει επιτέλους η διαφάνεια. Και αναφέρθηκε στην εταιρική διακυβέρνηση και μάλιστα ήρθε από μια γενική συνέλευση εταιρείας. 
     Σας είπα, όμως, και στην επιτροπή ότι θα πρέπει να δούμε και τη διεθνή εμπειρία. Ξέρετε ότι η εταιρική διακυβέρνηση ισχύει σε άλλες χώρες και ισχύει και στις Ηνωμένες Πολιτείες. Θα ξέρετε επίσης ότι εκεί πλέον -από δημοσιεύματα τουλάχιστον που διαβάζουμε- αρχίζει η αντίστροφη μέτρηση για την εταιρική διακυβέρνηση, ότι δεν έχει αποδώσει αυτά τα οποία περίμεναν να αποδώσει. Είναι αυτό το οποίο είπατε εσείς ότι πλέον τα φαινόμενα της αδιαφάνειας παίρνουν παγκόσμια έκταση. Έτσι συμβαίνει και όχι μόνο μέσω της εταιρικής διακυβέρνησης, αλλά και οι ελεγκτικοί μηχανισμοί τους οποίους εσείς υπερασπίζεστε και μάλιστα δημιουργείτε και τις ελεγκτικές εταιρείες, με μία μακροπρόθεσμη, από ό,τι εμείς βλέπουμε, προοπτική, συγχωνεύονται και  γίνεται αυτό το οποίο έχει γίνει και σε άλλες χώρες, δηλαδή  είναι δύο τρεις εκείνες οι οποίες θα επιβιώσουν.   
     Και στις Ηνωμένες Πολιτείες, όμως –και αναφέρομαι σκόπιμα σε αυτήν τη χώρα, γιατί εκεί ακριβώς ο ελεγκτικός μηχανισμός και οι ελεγκτικές εταιρείες έχουν επικαλεσθεί ότι θα είναι αυτές που θα σώσουν τον καπιταλισμό και ότι μάλιστα φέρνουν τη διαφάνεια μέσα στο καπιταλιστικό σύστημα- άρχισαν πλέον τα προβλήματα. Θα σας αναφέρω την «ΑΝΤΕΡΣΕΝ», άλλες χρηματιστηριακές εταιρίες, τη «ΜΕΡΙ ΛΙΝΤΣ», μεγάλες πολυεθνικές εταιρίες, τη «MORGAN STANLEY» κλπ. Και εκείνες είναι μπλεγμένες πλέον μέσα σε αυτό το οποίο ονομάζουμε όλοι διαπλοκή μεταξύ των επιχειρήσεων που ελέγχουν, των επιχειρήσεων που συμβουλεύουν, την κεφαλαιαγορά μέχρι και την εκτελεστική εξουσία.
     Άρα θέλω να πω με αυτό και να τονίσω να μην επικαλούμαστε συνέχεια το θεσμικό πλαίσιο.
Το θεσμικό πλαίσιο υπήρχε, υπάρχει και θα υπάρχει. 
      Το ζήτημα, όμως, είναι αν αυτό το θεσμικό πλαίσιο κινείται σε μία κατεύθυνση που θα βάλει φραγμό στην ασύδοτη δράση των συγκεκριμένων εταιριών και των πολυεθνικών γενικότερα. 
      Κύριε Πρόεδρε, εμείς λέμε ότι αυτό το θεσμικό πλαίσιο συντελεί στο να συμπεριφέρονται, όπως συμπεριφέρονται οι εταιρείες. Θα σας αναφέρω ένα παράδειγμα. Υπάρχουν εταιρείες που τώρα, με τη δική σας απειλή, πηγαίνει το ΣΔΟΕ. 
      Καλά, δεν υπήρχαν οι έλεγχοι στους ισολογισμούς από τους Ορκωτούς Ελεγκτές; Οι φορολογικές αρχές του Υπουργείου δεν ήλεγξαν αυτές τις επιχειρήσεις; Περιμέναμε, δηλαδή, να σκάσει η φούσκα, αυτό το απόστημα, για να έρθει η Κυβέρνηση και να πει «στέλνω πλέον το ΣΔΟΕ»; Μα, οι ελεγκτικοί μηχανισμοί υπήρχαν.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Συνέχεια γίνονται έλεγχοι.
     ΑΓΓΕΛΟΣ ΤΖΕΚΗΣ: Θέλω να πω ότι οι έλεγχοι γίνονταν και εσείς ως Κυβέρνηση δεν τους πήρατε υπόψη, ως οφείλατε, για να προλάβετε αυτή την εξέλιξη που ζούμε όλοι σήμερα. Δε θα συνέβαινε αυτό το πράγμα, αν πραγματικά έγιναν οι έλεγχοι, όπως έπρεπε να γίνουν, και τα αποτελέσματά τους τα έπαιρνε η Κυβέρνηση υπόψη της. Δηλαδή, δε θα φθάναμε να χαθούν δεκάδες δισεκατομμύρια δραχμές προς όφελος λίγων επιχειρηματικών ομίλων. Πρέπει να πω ότι το ζήτημα για εμάς είναι πολύ σημαντικό. 
      Κύριε Πρόεδρε, άκουσα με προσοχή σήμερα ότι η Νέα Δημοκρατία κατέθεσε νομοσχέδιο για ελεγκτικούς μηχανισμούς και για διαφάνεια. Μιλάει και η Νέα Δημοκρατία για διαφάνεια. Μα, τη Νέα Δημοκρατία είναι ο άλλος πυλώνας που στηρίζει αυτό το σύστημα. 
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, η Νέα Δημοκρατία κατέθεσε πρόταση νόμου και όχι νομοσχέδιο.
      ΑΓΓΕΛΟΣ ΤΖΕΚΗΣ: Ναι, κύριε Πρόεδρε, πρόταση νόμου. 
     Η Νέα Δημοκρατία δεν μπορεί να υποκρίνεται, γιατί της δόθηκαν επανειλημμένα οι ευκαιρίες μέσα από τα σχέδια νόμου, που συζητήσαμε στις επιτροπές και στη Βουλή, για να κάνει την πολιτική της πρόταση. Η πολιτική της πρόταση ήταν να συμφωνεί, αλλά να διαφωνεί για δημαγωγικούς λόγους.
      Τι θα φέρει, λοιπόν, μέσα στη Βουλή; Είναι ο πυλώνας στήριξης αυτού του συστήματος. 
      Η Νέα Δημοκρατία συστοιχίζεται, όπως και η Κυβέρνηση, πίσω από επιχειρηματικούς ομίλους. Είναι καθαρά τα πράγματα και να λέμε τα πράγματα με το όνομά τους. Αυτό επιδιώκει και η Νέα Δημοκρατία. Είναι, δηλαδή, χαρακτηριστική η συνενοχή της Νέας Δημοκρατίας στο ό,τι έχει γίνει μέχρι σήμερα και στη χρηματιστηριακή αγορά. Έχει τις πολιτικές ευθύνες. Άρα, λοιπόν, δεν μπορεί να δημαγωγεί και η Νέα Δημοκρατία.
      Επίσης η Νέα Δημοκρατία αναφέρεται στις επιδοτήσεις για τις ΔΕΚΟ. Έχουμε μιλήσει και εμείς για τις επιδοτήσεις των ΔΕΚΟ. 
      Οι επιδοτήσεις γίνονται, αλλά εμείς μιλάμε και για τους ιδιώτες. Συγκεκριμένες επιδοτήσεις πήρε η «SCHISSER/PALCO», αυτή που παίρνει πλέον την επιχείρηση και την πηγαίνει στη Βουλγαρία. Θα πάρει και νέα επιδότηση. 
      Εκεί, όμως, η Νέα Δημοκρατία δεν αναφέρεται. Διάβασα το δελτίο Tύπου της Νέας Δημοκρατίας και συμφωνεί με τα λεγόμενα του Προέδρου του Συνδέσμου Ελλήνων Βιομηχάνων. Μιλά για ανταγωνιστικότητα και για θεσμικό πλαίσιο με ακόμα περισσότερες επιδοτήσεις για τους επιχειρηματίες. 
      Δεν πάσχουν, όμως, οι επιχειρηματίες από επιδοτήσεις. Είναι γνωστό μέσα από την ελευθερία κίνησης κεφαλαίων, που είναι θεσμοθετημένη σε επίπεδο χώρας, σε επίπεδο Ευρωπαϊκής Ένωσης και σε παγκόσμιο επίπεδο, να γίνεται αυτό το οποίο γίνεται. 
      Η Νέα Δημοκρατία παίρνει θέση για αυτό; Έχει πάρει θέση, γιατί ψήφισε τα πάντα μέσα σε αυτή τη Βουλή, από τη Συνθήκη του Μάαστριχτ μέχρι ακόμα και αναπτυξιακούς ή εκσυγχρονιστικούς νόμους για το χρηματιστήριο και την Κεφαλαιαγορά. Είναι, δηλαδή, συνυπεύθυνη σε αυτά τα οποία γίνονται.
      Κύριε Πρόεδρε, θέλω να μιλήσω για την τροπολογία, που αφορά τα παίγνια μέσω του διαδικτύου.
      Κύριε Υπουργέ, θα συμφωνήσω με τον προβληματισμό σας. Υπάρχει ένα ζήτημα. Υπάρχουν τα internet caf?, τα οποία λειτουργούν με νόμιμο τρόπο κ.λπ. Μπορούμε ως Βουλή να ξαναδούμε το ζήτημα. Αν υπάρχουν ασφαλιστικές δικλείδες, πρέπει να το ξαναδούμε. Είναι θετικό αυτό που είπατε ότι κάνετε τη δεύτερη παράγραφο αποδεκτή.
       Άρα, μένει και στη Βουλή να δει εκ νέου το ζήτημα, χωρίς να το αποκλείει, αν υπάρχουν ασφαλιστικές δικλείδες για αυτό το ζήτημα του διαδικτύου, γιατί είναι γνωστό ότι γίνεται η χρήση του με νόμιμο τρόπο, αλλά μπορεί να γίνεται και με παράνομο τρόπο. Αν υπάρξουν ασφαλιστικές δικλείδες, μπορούμε να το ξαναδούμε το ζήτημα.
      Κύριε Πρόεδρε, θέλω να πω τη γνώμη μου για την τροπολογία, που αφορά τη διεκπεραίωση φορολογικών υποθέσεων των επιχειρήσεων που έχουν βιβλία τρίτης κατηγορίας. Στην εισηγητική έκθεση επικαλείται η Κυβέρνηση λόγους ίσης μεταχείρισης, όπως έγινε με τους επιτηδευματίες που έχουν πρώτης και δευτέρας κατηγορίας βιβλία.
      Κοιτάξτε, δεν μπορούμε στην ίδια ζυγαριά τους μικρούς με αυτές τις επιχειρήσεις, τις οποίες έρχεστε κατά σκανδαλώδη και ευνοϊκό τρόπο, να ρυθμίσετε πάλι. Διότι γνωρίζουμε πολύ καλά ότι οι μεγάλες επιχειρήσεις έχουν πρόσβαση και στα κοινοτικά πλαίσια στήριξης και λόγω τζίρου και λόγω προσωπικού. Έχουν από την Κυβέρνησή σας ευνοϊκά προνόμια και επιδοτήσεις, ενώ οι μικρές επιχειρήσεις δεν έχουν. Είδαμε τι έπαθαν με τη ρύθμιση την οποία επιβάλατε.
      Αλλά έρχεστε τώρα να βάλετε στην ίδια ζυγαριά τους μικρούς με τους μεγάλους. Ε, όχι! Δεν μπορούν αυτοί να φοροδιαφεύγουν και τώρα επειδή πρέπει να πληρώσουν τα πρόστιμα να έρχεστε εσείς για να τους κάνετε τη ρύθμιση. Διαφωνούμε με αυτή την τροπολογία, όπως διαφωνούμε και με την επόμενη του Υπουργείου που είναι κατατεθειμένη. Αν θέλει ο κύριος Υπουργός, να το φέρει αυτό σε άλλο σχέδιο νόμου, ως άρθρο και εκεί να γίνει αναλυτική συζήτηση για να πάρουμε πιο συγκεκριμένη θέση. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο για να δευτερολογήσει. 
      ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός έκανε μία γενική τοποθέτηση επί του θέματος και δε σχολίασε παρατηρήσεις που έγιναν από την πλευρά της Αντιπολίτευσης και κυρίως από την πλευρά των κομμάτων της Αριστεράς. Το απέφυγε επιμελώς. Δεν ξέρω αν αυτό οφείλεται σε έλλειψη επιχειρημάτων ή σε περιφρόνηση της αριστερής πτέρυγας του Κοινοβουλίου, αλλά εν πάση περιπτώσει. 
      Είναι μείζον θέμα να απαντώνται οι κριτικές και οι παρατηρήσεις. Με την απάντηση μπορεί κάποιος να συμφωνήσει ή να διαφωνήσει, αλλά δίνει τη δυνατότητα στον Υπουργό να αναπτύξει μία επιχειρηματολογία, η οποία μπορεί να κριθεί γενικότερα, αλλά είναι και λίγο δεσμευτική για το ίδιο το νομοσχέδιο. 
      Κύριε Υπουργέ, έχω να σας κάνω κάποιες παρατηρήσεις. Πρώτον μη μας μιλάτε για Ανεξάρτητη Αρχή Λογιστικής Τυποποίησης και Eλέγχου. Δεν μπορούμε να το καταλάβουμε αυτό. Πώς είναι δυνατόν να υποτιμάτε τόσο τη νοημοσύνη μας και τη δική σας θα έλεγα, όταν διορίζετε εσείς –εσείς την ορίζετε αυτή την επιτροπή- με δική σας μονομερή απόφαση και μετά αφού τους διορίζετε να λέτε αυτούς τους ανθρώπους ανεξάρτητους. 
      Σας λέω, το είπα και θα το επαναλάβω: Προτιμώ αντί αυτών των ανεξάρτητων «μαϊμού» αρχών, να αναλάβετε μέσω μιας δημόσιας υπηρεσίας την πολιτική ευθύνη της λογιστικής τυποποίησης και του ελέγχου. Εσείς προσωπικά. Διότι εσείς κρίνεστε τουλάχιστον από τον ελληνικό λαό. Αλλά αυτός τον οποίον διορίζετε και τον χρησιμοποιείτε καμιά φορά και ως εξιλαστήριο θύμα δεν εκλέγεται. Δεν λογοδοτεί πουθενά ούτε καν στη Βουλή. Διότι εδώ ούτε πρόνοια λαμβάνεται, ώστε αυτή η Ανεξάρτητη υποτίθεται Αρχή την οποία φτιάχνετε να λογοδοτεί τουλάχιστον στη Βουλή, έστω να καταθέτει και κάποια εξαμηνιαία ή χρονιάτικη έκθεση για τα πεπραγμένα της. Αυτό το παρατηρήσαμε πρόσφατα και με την Επιτροπή Κεφαλαιαγοράς, όπου αν έχω αντιληφθεί τα πράγματα –καλώς ή κακώς δεν ξέρω- τις υπαρκτές ευθύνες που υπάρχουν στον Πρόεδρο της Επιτροπής Κεφαλαιαγοράς προσπαθείτε να τις μετατρέψετε σε ένα είδος κυματοθραύστη, προκειμένου να καλύψετε τις κυβερνητικές ευθύνες για ό,τι έγινε στο χρηματιστήριο τα τελευταία χρόνια και ιδιαίτερα το 1999-2000.
      Φτιάχνετε επίσης όπως σας είπαμε ένα συγκεντρωτικό, γραφειοκρατικό και πολυδάπανο όργανο. Και θα σας πω ένα παράδειγμα το οποίο υποβαθμίζει και το Οικονομικό Επιμελητήριο και το ΣΟΕΛ. Σας λέω, λοιπόν, ένα παράδειγμα: Φτιάχνετε το περίφημο ΣΛΟΤ, το οποίο είναι κάτω από την ΕΛΤΕ. Τι γίνεται τώρα; Το Οικονομικό Επιμελητήριο θα εισηγείται όσον αφορά τη λογιστική τυποποίησης στο ΣΛΟΤ. Το ΣΛΟΤ θα εισηγείται στην ΕΛΤΕ. Η ΕΛΤΕ θα εισηγείται σε εσάς, στον Υπουργό, όπου εσείς τελικά θα αποφασίζετε. Εάν αυτό δεν είναι μία φοβερή κωμωδία και εμπαιγμός για το ρόλο του Οικονομικού Επιμελητηρίου, να ακούσω το επιχείρημά μας. Έτσι θα λαμβάνονται οι αποφάσεις; Ο ένας θα εισηγείται στον άλλον όπου να φτάνει σε εσάς κάτι, το οποίο εσείς θα επιλέξετε τελικά αν θα το εισηγηθείτε; Διότι στο τέλος παρακάμπτετε όλη αυτή τη διαδικασία και λέτε ότι μπορεί ο οποιοσδήποτε Υπουργός Οικονομίας και Οικονομικών να διορίζει μία επιτροπή που θα κάνει όλη αυτήν τη δουλειά, παρακάμπτοντας όλα αυτά τα όργανα.
      Υπάρχει ένα τεράστιο θέμα, οι εξετάσεις για την ανάδειξη λογιστών ορκωτών ελεγκτών. Αυτές τις εξετάσεις «τις φιλελευθεροποιείτε». Δηλαδή μπορούν πλέον να ιδρύονται πλέον σαν μανιτάρια σχολές, οι οποίες …
      ΚΟΣΜΑΣ ΣΦΥΡΙΟΥ: Εκπαίδευση είναι.
      ΠΑΝΑΓΙΩΤΗΣ ΛΑΦΑΖΑΝΗΣ: Φιλελευθεροποιείται, λοιπόν, η εκπαίδευση και τις εξετάσεις τις αναλαμβάνει τελικά η Κυβέρνηση. Δηλαδή θα μπορούν να ιδρύονται διάφορες ιδιωτικές σχολές, που να εκπαιδεύουν υποτίθεται ορκωτούς ελεγκτές-εκτιμητές και τελικά να δίνει το πτυχίο η Κυβέρνηση μέσω της ΕΛΤΕ, που τη διορίζει. Αυτό δεν έχει ξαναγίνει πουθενά. Πού ακούσατε να δίνονται πτυχία από την Κυβέρνηση; 
     Εν πάση περιπτώσει θα φτιάχνει ο καθένας ένα ΙΕΚ τώρα και θα βγάζει ορκωτούς ελεγκτές-εκτιμητές; Αυτή είναι η διαδικασία που προτείνετε για την αξιοπιστία υποτίθεται αυτού του επαγγέλματος το οποίο έχει και ένα είδος κοινωνικού ρόλου; Και μάλιστα για να βγεις ορκωτός ελεγκτής-εκτιμητής πρέπει να έχεις στην ουσία μεταπτυχιακή παιδεία. Είναι μία εξειδικευμένη μεταπτυχιακή παιδεία και εσείς την ανατίθετε στον οποιοδήποτε ιδιώτη.
      Τέλος θα ήθελα να πω μία κουβέντα για το ότι επεκτείνετε τη μέθοδο της συνάφειας και στις ανώνυμες επιχειρήσεις. Ένα ερώτημα στο οποίο πρέπει να απαντήσετε είναι μέχρι σε τι ύψος θα επεκτείνετε …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το ίδιο. 
      ΠΑΝΑΓΙΩΤΗΣ ΛΑΦΑΖΑΝΗΣ: Δηλαδή 75 εκατομμύρια; 
      ΑΓΓΕΛΟΣ ΤΖΕΚΗΣ: Γιατί δεν το λέτε στην τροπολογία;
      ΠΑΝΑΓΙΩΤΗΣ ΛΑΦΑΖΑΝΗΣ: Πρέπει να δεσμευθείτε εδώ για να ξέρουμε. Όχι με μία υπουργική απόφαση …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το λέμε.
      ΠΑΝΑΓΙΩΤΗΣ ΛΑΦΑΖΑΝΗΣ: Το λέτε; Από πού το λέτε;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα σας απαντήσω μετά. 
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, και μόνο το ότι γράφεται στα Πρακτικά ότι από τον κύριο Υπουργό είναι …
      ΑΓΓΕΛΟΣ ΤΖΕΚΗΣ: Με νεύμα απάντησε. 
      ΠΑΝΑΓΙΩΤΗΣ ΛΑΦΑΖΑΝΗΣ: Το νεύμα δεν γράφεται στα Πρακτικά.
      ΠΡΟΕΔΡΕΥΩΝ (Παναγιώτης Σγουρίδης): Εγώ ξέρω ότι στα Πρακτικά γράφτηκε «75 εκατομμύρια».
      ΠΑΝΑΓΙΩΤΗΣ ΛΑΦΑΖΑΝΗΣ: Εγώ ανέφερα τα 75 εκατομμύρια και ο κύριος Υπουργός απλώς κούνησε το κεφάλι του. Δε νομίζω ότι αυτό γράφεται. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, έκανα νεύμα για να μη διακόψω τον ειρμό του κυρίου συναδέλφου. 
      ΠΡΟΕΔΡΕΥΩΝ (Παναγιώτης Σγουρίδης): Άρα, λοιπόν, δεν είναι 75 εκατομμύρια. Θα περιμένουμε τον κ. Φωτιάδη να μας πει.
      Συνεχίστε, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Είναι το πρώτο πράγμα που πρέπει να διευκρινισθεί για τι ύψους τζίρο μιλάμε. 
      ΠΡΟΕΔΡΕΥΩΝ (Παναγιώτης Σγουρίδης): Θα μας το πει. Εδώ είμαστε. 
      ΠΑΝΑΓΙΩΤΗΣ ΛΑΦΑΖΑΝΗΣ: Πρώτον πρέπει να διευκρινισθεί αυτό.
     Δεύτερον προφανώς στην αγωνία σας να καλύψετε το γεγονός ότι ο προϋπολογισμός εκφεύγει από τις προβλέψεις σας, φέρνετε αυτό το μέτρο το οποίο όπως είναι πολύ πιο κατάφωρα άδικο για τις μικρομεσαίες επιχειρήσεις, είναι εξίσου ισοπεδωτικό, φοροεισπραχτικό για τις ανώνυμες εταιρείες, διότι εδώ ξέρετε ότι οι οποιεσδήποτε εταιρείες έχουν ζημιές, είναι ίσα βάρκα, ίσα νερά, έχουν και κέρδη. Εσείς λέτε εδώ: «Κόβω ένα κουστουμάκι και σας λέω ότι όλες έχετε κέρδη. Ακόμη και να φτιάξετε τη συνάφεια έτσι ώστε να μην αποδίδονται φόροι, πάλι θα πληρώσετε ένα πρόστιμο, προκειμένου να κλείσετε τα βιβλία σας».
     Εσείς έχετε εξασφαλισμένη τη φοροείσπραξη για το κλείσιμο του προϋπολογισμού και από την άλλη έχετε εξασφαλισμένη και την αδικία, ειδικά σε αυτούς που είναι πιο αδύνατοι.
     Θα κλείσω τέλος με μία παρατήρηση. Πρώτη φορά ακούω σε αυτή την Αίθουσα και το άκουσα από την παράταξη της Νέας Δημοκρατίας –με συγχωρείτε που σας κάνω κριτική ενώ είσαστε Αντιπολίτευση, αλλά το οφείλω- να λέτε «ψηφίζω επί της αρχής ένα νομοσχέδιο με του οποίου τα άρθρα διαφωνώ». 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, παρακαλώ το λόγο για ένα λεπτό. 
     ΠΡΟΕΔΡΕΥΩΝ (Παναγιώτης Σγουρίδης): Με συγχωρείτε, κύριε Υπουργέ, αλλά είναι να μιλήσει μόνο ένας συνάδελφος Βουλευτής.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, ένα λεπτό σας ζητώ, γιατί θέλω να απαντήσω σε αυτά τα οποία είπε ο εκπρόσωπος του Συνασπισμού. 
     ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχει ζητήσει το λόγο και έχει σειρά ο κ. Σφυρίου. Θα μιλήσει μόνο για τέσσερα λεπτά.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εγώ σας ζήτησα μόνο ένα λεπτό.
     ΠΡΟΕΔΡΕΥΩΝ (Παναγιώτης Σγουρίδης): Ναι, αλλά δεν μπορείτε να μιλάτε όποτε θέλετε. Υπάρχει μία σειρά.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Νομίζω ότι μπορώ να απαντήσω σε ένα συγκεκριμένο θέμα το οποίο ετέθη. 
     ΠΡΟΕΔΡΕΥΩΝ (Παναγιώτης Σγουρίδης): Καλώς. 
     Ορίστε, κύριε Υπουργέ, έχετε το λόγο για ένα λεπτό.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Για το θέμα της συνάφειας που ετέθη, πρέπει να γνωρίζετε ότι αυτό απετέλεσε αίτημα των ίδιων των επιχειρήσεων, ακριβώς επειδή έδωσε τη δυνατότητα να κλείσουν πάρα πολλές φορολογικές χρήσεις και να μπουν όλες οι επιχειρήσεις στη νέα περίοδο που καθιέρωσε ο φορολογικός νόμος που ψηφίσαμε το Δεκέμβριο. Γι’ αυτό ακριβώς επεκτείναμε τη ρύθμιση αυτή με τα ίδια κριτήρια και το ίδιο ύψος και σε επιχειρήσεις που έχουν βιβλία τρίτης κατηγορίας. 
      Αυτό νομίζω ότι είναι κάτι σωστό, διότι αν είναι μία επιχείρηση διαφορετικού μεν τύπου, αλλά ίδιου τζίρου με αυτές που έχουν τη δυνατότητα χρήσης -διότι είναι προαιρετική η αξιοποίηση των δυνατοτήτων αυτών από τις μικρότερες επιχειρήσεις- καλό είναι αυτή τη δυνατότητα να την έχουν και αυτές οι επιχειρήσεις. Αυτό συμβαίνει και δεν έχει καμία σχέση με την εξέλιξη του προϋπολογισμού, ο οποίος, όπως τόνισα πριν από λίγες ημέρες, βαδίζει σύμφωνα με το προγραμματισμένο σχέδιο δαπανών και εσόδων. 
      Βεβαίως παρουσιάζονται ιδιομορφίες, διότι πέρυσι το πρώτο εξάμηνο δεν υπήρχαν για παράδειγμα, τα οικογενειακά επιδόματα των δύο συζύγων. Αυτό τώρα οδήγησε σε μία αύξηση των δαπανών αυτό το εξάμηνο. Αν το βλέπει κανείς στατικά, φυσικά παρουσιάζεται αύξηση δαπανών, διότι έτσι αποφασίσαμε και ψηφίσαμε να έχουμε αύξηση δαπανών από την 1η Ιανουαρίου σε κατηγορίες κοινωνικού περιεχομένου, οι οποίες δεν υπήρχαν πέρυσι.
      Τέλος θέλω να σας πω για όλα αυτά που είπατε περί ΕΛΤΕ ΣΛΟΤ και σε σχέση με την Κυβέρνηση, ότι εμείς καθιερώνουμε αυτό το σύστημα βλέποντας και τι συμβαίνει σε άλλες χώρες και δημιουργώντας το Συμβούλιο Λογιστικής Τυποποίησης και Ελέγχου, ακριβώς επειδή αυτό είναι ένα πάρα πολύ εξειδικευμένο θέμα και θέλει ειδικούς εμπειρογνώμονες. Όμως, μετά θα πρέπει αυτήν την ειδική εμπειρογνωμοσύνη να τη βλέπουν κατά κάποιο τρόπο τα ΕΛΤΕ και για λόγους θεσμικής πληρότητας και εγκυρότητας να υπογράφεται από τον Υπουργό Οικονομικών, διότι τα λογιστικά πρότυπα που εφαρμόζονται από τις επιχειρήσεις διαμορφώνουν ουσιαστικά το πλαίσιο επί του οποίου μετά επιβάλλεται και ελέγχεται η φορολογική συμπεριφορά των επιχειρήσεων. Αυτά θα πρέπει να είναι ενιαία και να υπογράφονται από τον Υπουργό Οικονομικών. 
      Αυτό συμβαίνει και όχι αυτό που έχετε στο νου σας με μεγάλη κακοπιστία, ότι δηλαδή όλα σχεδιάζονται απλώς για να κρύβεται η Κυβέρνηση. Αντίθετα, διαμορφώνουμε νέα όργανα και νέους θεσμούς, για να μπορέσουμε να αντεπεξέλθουμε στις πολύ υψηλές απαιτήσεις της πολυπλοκότητας που έχει πλέον το σύστημα λογιστικών ελέγχων και να μπορεί μετά η Κυβέρνηση να τα εγκρίνει αυτά, διότι συσχετίζονται και παίζουν ρόλο στο πώς διαμορφώνεται, σχεδιάζεται και εφαρμόζεται το ευρύτερο φορολογικό σύστημα.
      Θέλω να σας διαβεβαιώσω ότι όλες αυτές οι κινήσεις που γίνονται αποσκοπούν σε ένα πράγμα: στο να κάνουμε τα ζητήματα της εποπτείας των λογιστικών ελέγχων διαφανέστερα, αυστηρότερα, απομακρυσμένα από την πολιτική εξουσία, ώστε να μπορούν να παρακολουθούν τις διεθνείς εξελίξεις, να μπορούν να εποπτεύουν τις επιχειρήσεις, να ελέγχουν τους ελεγκτές, διότι και αυτοί πρέπει να ελέγχονται και να διαμορφώνουν έτσι ένα καλύτερο πλαίσιο εμπιστοσύνης, για να μην έχουν πιθανότητες να ευδοκιμήσουν οι κακές λογιστικές πρακτικές.
      Θα μου πείτε: Είναι αυτό απόλυτα εγγυημένο, ότι δηλαδή στο μέλλον όλοι οι επιχειρηματίες θα φέρονται ως άγγελοι; Αυτό θα κάνει το νέο σύστημα; Η απάντηση είναι: «Όχι βέβαια». Τι κάνει το νέο σύστημα; Ακριβώς επειδή υπάρχουν οι πειρασμοί των κακών λογιστικών πρακτικών, γι’ αυτό κι εμείς διαμορφώνουμε ένα πιο σύγχρονο, ευέλικτο και αποτελεσματικό πλαίσιο ελέγχου. 
      Πώς το κάνεις αυτό; Πρώτα απ’ όλα, με το να βάζεις συστήματα εμπειρογνωμόνων τα οποία κάνουν ποιοτικούς ελέγχους κι όχι καθολικούς ελέγχους, δηλαδή να ελέγχονται διαρκώς οι πάντες, διότι αλλιώς δεν ελέγχεται κανείς. Δεύτερον με το να υπάρχουν υψηλά πρόστιμα και τιμωρία γι’ αυτούς που εντοπίζεις ότι δεν κάνουν καλά τη δουλειά τους. 
      Αυτές είναι οι «συνταγές» που υπάρχουν και αυτές θα προσπαθήσουμε να εφαρμόσουμε, ώστε να βελτιώσουμε το κλίμα μέσα στο οποίο λειτουργούν οι αγορές και παίρνουν τις αποφάσεις τους οι επενδυτές. Αυτό θα κάνουμε. Δεν έχουμε υποσχεθεί ότι θα φτιάξουμε ένα σύστημα που θα είναι «κοινωνία αγγέλων» και όπου όλοι θα φέρονται άψογα. Ακριβώς επειδή υπάρχουν κίνητρα για αλλότριες συμπεριφορές, γι’ αυτό ισχυροποιούμε τα συστήματα ελέγχου και τα κάνουμε πιο αποτελεσματικά. 
      Δε νομίζω ότι διαφωνεί κανείς με ορισμένα απ’ αυτά που είπατε κι εσείς και ο κ. Τζέκης, ότι στο καπιταλιστικό σύστημα γίνονται όλα αυτά τα παρατράγουδα. Αυτά γίνονταν, γίνονται και θα γίνονται. Το ξέρουμε αυτό το πράγμα. Με λύπη μου λέω ότι και άλλοι που προσπάθησαν να ανατρέψουν ολοσχερώς το σύστημα και να το κάνουν «κοινωνία αγγέλων», μετά μπερδεύτηκαν σε περισσότερα παρατράγουδα και κακές πρακτικές. Η νομοθεσία και το νομοθετικό πλαίσιο δε γίνονται με την προοπτική ότι όλοι θα αρχίσουν να συμπεριφέρονται ως άγιοι. Αυτό είναι αρμοδιότητα άλλων θεσμών.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σφυρίου έχετε το λόγο. Τώρα βέβαια δεν θα πάρετε απάντηση από τον Υπουργό γι’ αυτό που θα πείτε. 
      ΚΟΣΜΑΣ ΣΦΥΡΙΟΥ: Ελπίζω να έχω μια απάντηση κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Διότι εν τοιαύτη περιπτώσει, όποτε θέλει θα παίρνει το λόγο. Δεν θα του χαλάμε το χατίρι. 
      ΚΟΣΜΑΣ ΣΦΥΡΙΟΥ: Ελπίζοντας ότι θα έχω μια απάντηση από τον κύριο Υπουργό, θα κάνω μια δευτερολογία, αρχίζοντας από μια παρατήρηση σε σχέση μ’ αυτά που είπε ο εισηγητής του Συνασπισμού ο κ. Λαφαζάνης, που είπε ότι διορίζετε εσείς προσωπικά την ΕΛΤΕ  Αυτό δεν ανταποκρίνεται στην πραγματικότητα.
      ΑΓΓΕΛΟΣ ΤΖΕΚΗΣ: Γιατί δεν ανταποκρίνεται;
      ΚΟΣΜΑΣ ΣΦΥΡΙΟΥ: Διότι λέγει ρητά η παράγραφος 5 του άρθρου 1, ότι ο πρόεδρος διορίζεται σύμφωνα με το άρθρο 49Α του Κανονισμού της Βουλής που είναι στα πλαίσια του Συντάγματος για τις Ανεξάρτητες Διοικητικές Αρχές. Ο αντιπρόεδρος διορίζεται από το Οικονομικό Επιμελητήριο Ελλάδος, ένα μέλος είναι από το ΣΟΕΛ κλπ. Δηλαδή μην προσπαθούμε να διαστρέψουμε αυτό το οποίο ρητά προβλέπεται από τις διατάξεις.
     Κύριε Υπουργέ, είπατε στην πρωτολογία σας ότι οι προτάσεις που έκανα θα ληφθούν σοβαρά υπόψη.
      Ερώτηση: Πότε θα ληφθούν σοβαρά υπόψη; Εγώ θα προτιμούσα, κύριε Υπουργέ, να ληφθούν σοβαρά υπόψη τώρα σ’ αυτό το νομοσχέδιο που συζητούμε. Θα ληφθούν σοβαρά υπόψη μετά, όταν θα έχει ψηφιστεί το νομοσχέδιο; Γιατί το λέω αυτό; Πρότεινα μερικά πράγματα τα οποία είναι θέματα κοινής λογικής κατά τη γνώμη μου. 
      Λέγει το νομοσχέδιο εδώ στο άρθρο 8 για παράδειγμα, ότι από το 2% που προέρχεται από τις αμοιβές των ορκωτών λογιστών, το 1% το παίρνει και το κάνει πόρους της ΕΛΤΕ Μα, η ΕΛΤΕ είναι ΝΠΔΔ και κατά τη γνώμη μου θα έπρεπε να χρηματοδοτείται από τον κρατικό προϋπολογισμό. Αυτά τα χρήματα που προέρχονται από τις αμοιβές των ορκωτών λογιστών θα έπρεπε να χρησιμοποιηθούν για το ευρύτερο όφελος και εγώ πρότεινα να χρησιμοποιηθούν για μια αναβάθμιση της εκπαίδευσης. Γι’ αυτό και πρότεινα να παραμείνει ως είχε αυτή η διάταξη ή αν θέλετε να δώσετε κάτι στην ΕΛΤΕ, ας δώσετε, πλην όμως να παραμείνει τουλάχιστον το 1,5% στο νομοσχέδιο. 
      Επίσης, πρότεινα στο άρθρο 12 για παράδειγμα να παραμείνει η διάταξη όπως τη διαμόρφωσε το Υπουργείο, δηλαδή ο Υφυπουργός και ο παριστάμενος τότε γενικός διευθυντής και οι υπόλοιποι, στην κοινοβουλευτική επιτροπή. Τη διαμορφώσαμε στη Διαρκή Επιτροπή κατ΄ αυτό τον τρόπο και ερχόμαστε τώρα και την τροποποιούμε ξανά. Γιατί δεν παραμένει όπως τη διαμόρφωσε το ίδιο το Υπουργείο στην αρμόδια Κοινοβουλευτική Επιτροπή;
      Ύστερα στο θέμα της εκπαίδευσης –και τελειώνω με αυτό- δεν έχει νόημα να λέμε ότι την εκπαίδευση την παρέχει όποιος θέλει, δηλαδή και ένας-δύο ορκωτοί λογιστές οι οποίοι μπορούν να προσφέρουν εκπαίδευση. Όταν θέλουμε να κάνουμε ποιοτική αναβάθμιση στην εκπαίδευση, πρέπει να είναι συγκροτημένος ο τρόπος με τον οποίο θα παρέχεται η εκπαίδευση σε μεταπτυχιακό επίπεδο και μάλιστα γι’ αυτό υπεραμύνθηκα της άποψης ότι πρέπει να είναι συγκροτημένη η εκπαίδευση όπως γίνεται στα πλαίσια του Ινστιτούτου για παράδειγμα σήμερα. Και αν νομίζουμε ότι έχει κάπου αδυναμίες, να παρέμβουμε εκεί και να την αναβαθμίσουμε ακόμα περισσότερο. Γι’ αυτό είπα ναι και στους πόρους υπέρ της εκπαίδευσης. Όχι, όμως, να έρθουμε και να πούμε, ότι όποιος θέλει μπορεί να παρέχει εκπαίδευση, δηλαδή να έρθουν δύο ορκωτοί λογιστές οι οποίοι έχουν κάνει μεταξύ τους μια εταιρεία και να πουν αύριο ότι και αυτοί προσφέρουν εκπαίδευση σ’ αυτούς που θα αποτελέσουν αύριο τους ορκωτούς λογιστές.
      Επέμεινα σ’ αυτά. Πρότεινα μάλιστα εκεί που λέτε για το ΣΟΕΛ κάτι ανώδυνο. Μάλιστα εκεί που λέτε στο άρθρο 13, στην παράγραφο 2, «και από τρία μέλη του ΣΟΕΛ», πρότεινα να τεθεί «που να υποδεικνύονται από το εποπτικό συμβούλιο του ΣΟΕΛ». Ούτε και αυτό δε θέλετε να το αποδεχθείτε; Είναι δηλαδή ανώδυνα πράγματα. 
      ‘Υστερα γνωρίζουμε πολύ καλά με ποιον τρόπο ασκείται η πειθαρχική διαδικασία. Γνωρίζουμε όσοι αποτελέσαμε και μέλη σε επιμελητήρια, σε διοικούσες επιτροπές και σε άλλους φορείς πώς γίνονται οι σχετικές εξετάσεις. Δεν θέλω να επεκταθώ σε αυτά. Τουλάχιστον, όμως, σε σχέση μ’ αυτά που είπα τώρα στη δευτερολογία μου, θα παρακαλέσω, εφόσον λέτε ότι λαμβάνετε σοβαρά υπόψη τις παρατηρήσεις που κάνουμε, να στέρξετε να αποδεχθείτε τουλάχιστον ορισμένες απ’ αυτές τις προτάσεις. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Φωτιάδης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δυο λόγια θα ήθελα να πω. 
      ΠΡΟΕΔΡΕΥΩΝ (Παναγιώτης Σγουρίδης): Σαν Κοινοβουλευτικός Εκπρόσωπος; Ορίστε έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Διάβασα με προσοχή την τροπολογία που κατέθεσε ο συνάδελφος κ. Μαντέλης. Και πράγματι εδώ υπάρχει ένα πρόβλημα το οποίο νομίζω αν συνεννοηθούμε όλες οι πτέρυγες της Βουλής μπορούμε να επιλύσουμε για την καλύτερη λειτουργία των internet caf?.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ποιο είναι το πρόβλημα;
      ΠΑΝΑΓΙΩΤΗΣ ΛΑΦΑΖΑΝΗΣ: Το πρόβλημα είναι ότι μαζί με τα ξερά καίγονται και τα χλωρά στα internet caf?. Δηλαδή το να παίξει σκάκι κανείς στον ηλεκτρονικό υπολογιστή ενός internet caf?, δεν μπορεί να θεωρείται παίγνιο ηλεκτρονικό και να απαγορεύεται. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είναι σαφές αυτό που λέτε, κύριε Λαφαζάνη. Και είπα προηγουμένως ότι ίσως ανοίξει ένας διάλογος…
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό πρότεινα, να ανοίξει ένας διάλογος, να βρούμε μια δυνατότητα επίλυσης του θέματος, ώστε μαζί με τα ξερά να μην καίγονται και τα χλωρά. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκρέκα, έχετε ένα λεπτό να πείτε κάτι που θέλετε για τις τροπολογίες.
      ΘΕΟΔΩΡΟΣ ΣΚΡΕΚΑΣ: Πρώτον, θέλω να πω ότι οι δύο τροπολογίες που κατέθεσε η Κυβέρνηση δεν μας βρίσκουν σύμφωνους, δεν τις ψηφίζουμε. Και αν μπορώ να επιχειρηματολογήσω γιατί θεωρώ ότι αυτά είναι αντίθετα με τα ισχύοντα σήμερα με το φορολογικό σύστημα, αυτό που έχουμε και βεβαίως δεν έχει καμία σχέση με τη φορολογική μεταρρύθμιση, την οποία από καιρό επαγγέλλεται η Κυβέρνηση. 
     Η δεύτερη τροπολογία αναφέρεται στον 1860/2000. Βλέπετε ότι είμαστε στο 2003 και ερχόμαστε και συμπληρώνουμε νόμους, που δείχνει την προχειρότητα και την αποσπασματικότητα με την οποία θέματα που αφορούν διαχείριση του Γ΄ Κοινοτικού Πλαισίου Στήριξης και μια σειρά άλλων θεμάτων που έχουν σχέση με την οικονομία και την κοινωνία, η Κυβέρνηση τα αντιμετωπίζει με τον τρόπο που τα αντιμετωπίζει.
      Και τρίτον σε ό,τι αφορά την τροπολογία που κατέθεσε ο συνάδελφος κ. Μαντέλης θεωρούμε ότι πρέπει η Κυβέρνηση να τη δει με ευνοϊκό μάτι και σε επόμενο νομοσχέδιο να την υιοθετήσει, γιατί έτσι θα δώσει λύσεις σ΄ έναν κλάδο της αγοράς που σήμερα έχει πρόβλημα. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φωτιάδη, έχετε πέντε λεπτά να κλείσετε το νομοσχέδιο. 
      ΑΝΑΣΤΑΣΙΟΣ ΜΑΝΤΕΛΗΣ: Ένα λεπτό για να δεχθείτε την τροπολογία!
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ούτως ή άλλως οι παρεμβάσεις σας, κύριε Μαντέλη, είναι πάντοτε εύστοχες και μας βοηθάτε πάντοτε. 
      ΑΝΑΣΤΑΣΙΟΣ ΜΑΝΤΕΛΗΣ: Ευχαριστώ πολύ. Ελπίζω να συνεχιστεί και στο μέλλον.
      ΑΓΓΕΛΟΣ ΤΖΕΚΗΣ: Αυτό σημαίνει ότι επανέρχεται με τον ανασχηματισμό ο κ. Μαντέλης;
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Τον ανασχηματισμό δεν τον κάνω εγώ, το ξέρετε. Ο Πρωθυπουργός είναι υπεύθυνος.
     Θέλω να πω στις παρατηρήσεις που διατυπώθηκαν από τους αγαπητούς συναδέλφους και να ξεκινήσω από τις τελευταίες παρατηρήσεις του κ. Σφυρίου. Όντως είχαμε δεχθεί στη συνεδρίαση της επιτροπής στο άρθρο 12 παράγραφος 2 και κάναμε τη διετία και τετραετία για την ελεγκτική εταιρεία. 
     Όμως αν κανένας διαβάσει το κείμενο, όπως διαμορφώθηκε μετά την τροποποίηση και λαμβάνοντας υπόψη τις παρατηρήσεις που έγιναν από τους ίδιους τους ενδιαφερόμενους οι οποίοι ζήτησαν αυτή την αλλαγή, τελικώς το σχέδιο έγινε δυσμενέστερο. Η πρόταση, όπως την αποδεχθήκαμε στην επιτροπή, τελικώς κατέληξε να κάνει δυσμενέστερο το περιεχόμενο για τον εξής απλούστατο λόγο: ενώ υπήρχε δέσμευση για τα τελευταία δύο χρόνια να μην έχουν κάνει έλεγχο, εμείς προσθέσαμε και τα τέσσερα χρόνια για την ελεγκτική εταιρεία. Άρα τέσσερα χρόνια μία ελεγκτική εταιρεία, το ΣΟΕΛ δηλαδή, εκτός των άλλων και το παλιό ΣΟΕ που είναι εταιρεία εκατοντάδων ελεγκτών, εφόσον τα τελευταία τέσσερα χρόνια είχε κάνει έλεγχο, δεν μπορούσε να ελέγξει ξανά. Δηλαδή ενώ πρόθεσή μας αρχική, όλης της Βουλής, λαμβάνοντας υπόψη και τις παρατηρήσεις των εκπροσώπων, ήταν στην αντίθετη κατεύθυνση, εντέλει βλέποντας ψύχραιμα τη συγκεκριμένη τροποποίηση, καταστήσαμε το άρθρο πλέον δυσμενές από ό,τι ήταν αρχικά.
      Άρα και με τη συναίνεση των εκπροσώπων των φορέων οι οποίοι αντελήφθησαν ότι αυτή η πρόταση, όπως διατυπώθηκε στο κείμενο, δεν ήταν συμφέρουσα γι’ αυτούς, έρχεται η τροποποίηση.
      Η δεύτερη παρατήρηση αφορά την εκπαίδευση. Αυτό που έχει σημασία για μας δεν είναι το ποιος θα κάνει την εκπαίδευση, αλλά το να γνωρίζει αυτός ο οποίος εξετάζεται, τη λογιστική επιστήμη και να μπορεί να κάνει ελέγχους. Για να αποφύγουμε, λοιπόν, τη δυνατότητα που υπήρχε μέχρι τώρα να γίνεται η εκπαίδευση από ένα και μόνο φορέα, από ένα συγκεκριμένο Ινστιτούτο με όσα κακά δημιουργούσε η συγκεκριμένη υποχρέωση, δηλαδή να γίνεται ένα λόμπι του Σώματος Ορκωτών Λογιστών όπου αν δεν περνούσες μέσα από αυτό δε θα μπορούσες να δώσεις ούτε καν εξετάσεις, εμείς λέμε ότι μπορεί να γίνει και από το ΣΟΕΛ και από ελεγκτική εταιρεία και από οποιοδήποτε άλλον. Αυτό που έχει σημασία είναι η αυστηροποίηση της διαδικασίας των εξετάσεων ώστε αυτός που θα εξεταστεί, να εξεταστεί με αντικειμενικά κριτήρια από ανθρώπους εγνωσμένου κύρους και γνώσεων και να μπορέσει να περάσει επιτυχώς τις συγκεκριμένες εξετάσεις.
      Η τρίτη παρατήρηση αφορά το θέμα της επέκτασης του κλεισίματος της εξαετίας στις επιχειρήσεις που κρατούν βιβλία γ΄ κατηγορίας. Είναι όντως μία δίκαιη ρύθμιση υπό την έννοια ότι ένας επιχειρηματίας ο οποίος κρατά βιβλία γ΄ κατηγορίας -πράγμα που σημαίνει ότι είναι πιο πιστή η τήρηση των συγκεκριμένων βιβλίων και υπάρχει μεγαλύτερη αυστηρότητα- εξαιρείται από τη συγκεκριμένη ρύθμιση. Η ρύθμιση, όπως ξέρετε, ήταν προαιρετική και μόνο όποιος επιθυμούσε υπαγόταν. Το γεγονός ότι το σύνολο σχεδόν των ενεργών επιχειρήσεων της χώρας μας που κρατούν βιβλία α΄ και β΄ κατηγορίας υπήχθησαν με τη θέλησή τους στη συγκεκριμένη ρύθμιση αποδεικνύει εν τοις πράγμασι….
      ΑΓΓΕΛΟΣ ΤΖΕΚΗΣ: Όχι όλες. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σας λέω ότι το σύνολο σχεδόν των ενεργών επιχειρήσεων, πάνω από εξακόσιες πενήντα χιλιάδες επιχειρήσεις έχουν υπαχθεί στη συγκεκριμένη ρύθμιση. Η συγκεκριμένη ρύθμιση ήταν και προαιρετική και ευνοϊκή. Άρα κάποιος που δεν τη θεωρούσε ευνοϊκή δεν υπαγόταν. 
      Το δικό σας, όμως, επιχείρημα είναι αντιφατικό. Από τη μια πλευρά  μας κατηγορούσατε ότι η ρύθμιση είναι καταπιεστική για τους μικρομεσαίους και σήμερα μας κατηγορείτε για το αντίθετο, ότι η ρύθμιση είναι τόσο ευνοϊκή και την επεκτείνουμε σε ανώνυμες εταιρείες οι οποίες τελικώς δεν τη χρειάζονται. Να πω όμως, ότι η συγκεκριμένη ρύθμιση παραπέμπει στις διατάξεις του προηγούμενου νόμου και αφορά μόνο τις επιχειρήσεις που έχουν τζίρο 75 εκατομμύρια δραχμές. Δεν υπάρχει λόγος να ανησυχείτε για το μεγάλο κεφάλαιο και για χαριστικές ρυθμίσεις που θα γίνονται. Τζίρο 75 εκατομμύρια κάνουν μόνο τα περίπτερα και μικρές επιχειρήσεις. 
      ΠΡΟΕΔΡΕΥΩΝ (Παναγιώτης Σγουρίδης): Εννοείτε 75 εκατομμύρια δραχμές. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σωστά. Επίσης, για να καθησυχάσω τη σοσιαλιστική σας συνείδηση….
      ΑΓΓΕΛΟΣ ΤΖΕΚΗΣ:  Εσείς δεν είστε σοσιαλιστής, κύριε Υπουργέ; 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμείς έχουμε σοσιαλιστική συνείδηση και είμαστε ήσυχοι γι’ αυτήν, γιατί πιστεύουμε ότι πράττουμε πάντοτε το ορθό και προστατεύουμε τα συμφέροντα του ελληνικού λαού και των εργαζομένων.
     Θέλω να πω, λοιπόν, ότι μόνο από τον έλεγχο των μεγάλων επιχειρήσεων τα τελευταία τρία χρόνια αυξήσαμε τους βεβαιωθέντες φόρους από τα 90 δισεκατομμύρια δραχμές στα 800 δισεκατομμύρια δραχμές, δηλαδή οκτώ με ενννέα φορές πάνω. Άρα και έλεγχοι γίνονται και είναι αποτελεσματικοί. Ασφαλώς κανένας δεν ισχυρίστηκε ότι από τους ελέγχους μπορεί να διαπιστώσει όλο το εύρος των παρανομιών, της φοροδιαφυγής ή της φοροκλοπής. Όμως, πρέπει να σας διαβεβαιώσω ότι ακριβώς το ότι έχει γίνει αισθητή η παρουσία των ελεγκτικών μηχανισμών στην αγορά αποδεικνύεται και από το γεγονός ότι τα εκουσίως δηλούμενα –όχι μετά από έλεγχο-  φορολογητέα εισοδήματα αυξάνονται με ρυθμούς πολύ μεγαλύτερους της αύξησης του ονομαστικού Ακαθάριστου Εθνικού Προϊόντος. 
      Άρα, αυτό σημαίνει ότι βαδίζουμε σε μια διαδικασία απόλυτα πειστική. Η φορολογική συνείδηση ενισχύεται. Η φοροδιαφυγή, η φοροαποφυγή και η φοροκλοπή περιορίζεται αισθητά. Πιστεύουμε ότι χρόνο με το χρόνο αυτή η βελτίωση θα μας οδηγήσει σε μια χρονική περίοδο όπου όλοι οι Έλληνες θα δηλώνουν κατ’ αρχάς τα εισοδήματα που εισπράττουν και θα πληρώνουν τους φόρους που τους αναλογούν. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
     Κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολο με την τροπολογία με γενικό αριθμό 1472 και ειδικό 166,  την τροπολογία με γενικό αριθμό 1476 και ειδικό 168, την τροπολογία με γενικό αριθμό 1478 και ειδικό 170 και τις τροποποιήσεις που επέφερε ο κύριος Υπουργός στο νομοσχέδιο και στις τροπολογίες; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΘΕΟΔΩΡΟΣ ΣΚΡΕΚΑΣ: Κατά πλειοψηφία. 
      ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΕΥΩΝ (Παναγιώτης Σγουρίδης): Συνεπώς το σχέδιο νόμου του Υπουργείου Οικονομίας και Οικονομικών «Επιτροπή Λογιστικής Τυποποίησης και Ελέγχων, αντικατάσταση και συμπλήρωση των διατάξεων για τα ιδρύματα ηλεκτρονικού χρήματος και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και στο σύνολο με την τροπολογία με γενικό αριθμό 1472 και ειδικό 166, την τροπολογία με γενικό αριθμό 1476 και ειδικό 168, την τροπολογία με γενικό αριθμό 1478 και ειδικό 170 και τις τροποποιήσεις που επέφερε ο κύριος Υπουργός στο νομοσχέδιο και στις τροπολογίες και έχει ως εξής: 
     (Να καταχωρισθεί το κείμενο του νομοσχεδίου σελ. 192α)
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, θα ήθελα να σας ενημερώσω ότι αύριο θα αρχίσουμε ακριβώς στις 10.30΄.
     Δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 15.10΄, λύεται η συνεδρίαση για αύριο ημέρα Παρασκευή 9 Μαΐου 2003 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμ. 40/31.1.2003 επερώτησης των Βουλευτών της Νέας Δημοκρατίας αρμοδιότητας του Υπουργείου Ανάπτυξης, σχετικώς με τις διαφορές ανάπτυξης μεταξύ του Λεκανοπεδίου της Αττικής και της Μακεδονίας και της Θράκης, σύμφωνα με την ημερήσια διάταξη που έχει διανεμηθεί. 
     Ο ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ



5
ΣΥΝΕΔΡΙΑΣΗ 8-5-03                      ΣΕΛ 

