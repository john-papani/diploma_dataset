ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΞΒ’

Τρίτη 23 Ιανουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται επιστολή αποδοχής της Βουλευτικής ιδιότητας της κ. Α. Βρεττού, σελ.
3. Ανακοινώνεται ότι Βουλευτές του ΠΑΣΟΚ υπέβαλαν συμπληρωματική πρόταση αναθεώρησης των άρθρων 73 παρ. 3 και 4 , 74 παρ. 3 και 5 ειδ. 3 και 4, 75 παρ. 2 και 76 παρ. 3, 6 του Συντάγματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τη λήψη μέτρων εξοικονόμησης και αποδοτικότερης χρήσης των υδάτινων πόρων, σελ.
β) Προς τον Υπουργό Υγείας και Κοινωνικής Αλληλεγγύης:
i. σχετικά με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες, σελ.
ii. σχετικά με την ίδρυση μονάδας αποκατάστασης του Οργανισμού κατά των ναρκωτικών (ΟΚΑΝΑ) στο Ηράκλειο Κρήτης, σελ.
γ) Προς τον Υπουργό Οικονομίας και Οικονομικών σχετικά με τον τρόπο υπολογισμού των αμοιβών των συμβολαιογράφων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης:
«Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις», σελ.
2. Συζήτηση επί της αρχής του σχεδίου νόμου του Υπουργείου Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.», σελ.

ΟΜΙΛΗΤΕΣ
Α. Επί των αναφορών και ερωτήσεων:
ΓΙΑΝΝΟΠΟΥΛΟΣ Α., σελ.
ΚΑΛΟΓΙΑΝΝΗΣ Σ., σελ.
ΚΕΓΚΕΡΟΓΛΟΥ Β., σελ.
ΜΑΝΟΣ Σ., σελ.
ΜΠΕΖΑΣ Α., σελ.
ΣΤΡΑΤΑΚΗΣ Ε., σελ.
ΧΟΥΡΜΟΥΖΙΑΔΗΣ Γ., σελ.

Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
ΓΙΑΝΝΟΠΟΥΛΟΣ Α., σελ.

Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΕΝΙΖΕΛΟΣ Ε., σελ.
ΓΕΙΤΟΝΑΣ Κ., σελ.
ΕΞΑΡΧΟΣ Β., σελ.
ΚΑΚΛΑΜΑΝΗΣ Α., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΟΥΤΣΟΥΚΟΣ Ι., σελ.
ΜΑΝΟΣ Σ., σελ.
ΜΑΡΚΟΓΙΑΝΝΑΚΗΣ Χ., σελ.
ΜΠΑΝΤΟΥΒΑΣ Κ., σελ.
ΜΠΕΚΙΡΗΣ Μ., σελ.
ΜΠΕΝΟΣ Σ., σελ.
ΝΙΚΟΛΑΙΔΟΥ Β., σελ.
ΝΤΟΛΙΟΣ Γ., σελ.
ΠΑΥΛΟΠΟΥΛΟΣ Π., σελ.
ΣΑΛΑΓΙΑΝΝΗΣ Ν., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΤΖΑΚΡΗ Θ., σελ.
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΞΒ΄
      Τρίτη  23 Ιανουαρίου 2007
      
      Αθήνα, σήμερα στις 29 Ιανουαρίου 2007, ημέρα Τρίτη και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε  αναφορά με την οποία ο Πρόεδρος της Κοινότητας Οινόης Αττικής ζητεί την αποκατάσταση των κακοτεχνιών στο οδόστρωμα της Π.Ε.Ο. Θηβών.
      2) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Περιφερειακή Εφορεία Προσκόπων Νομού Μαγνησίας ζητεί τη χρηματοδότηση του έργου τής αποκατάστασης αίθουσας εκδηλώσεων.
      3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Συνεταιριστική Ομάδα Παραγωγών λεπτοκομμένου καπνού Αρχανίου  Φθιώτιδας ζητεί  τη μείωση του ειδικού φόρου κατανάλωσης σε 20%.
      4) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία οι Οικοδομικοί Συνεταιρισμοί Δασολόγων «ΤΟ ΔΑΣΟΣ» και Τεχνολόγων Δασοπονίας Νομού Θεσσαλονίκης ζητούν να χαρακτηρισθεί η περιοχή τους, στο Δήμο Τορώνης Χαλκιδικής, κατάλληλη για ανέγερση παραθεριστικών κατοικιών.
      5) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία οι εργαζόμενοι στα Κέντρα Δημιουργικής Απασχόλησης Παιδιών με Αναπηρία Νομού Πέλλης ζητούν τη συνέχιση  της λειτουργίας του πιο πάνω κέντρου.
      6) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο κ. Ιωάννης Παπαδόπουλος, κάτοικος Πευκώνα Λουτροχωρίου ζητεί πληροφορίες για τα οδικά έργα της περιοχής του.
      7) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο Πανελλήνιος Σύνδεσμος Τυφλών ζητεί τη δημοσιοποίηση της Σχολής Τυφλών Βορείου Ελλάδος.
      8) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο Σύλλογος Μονογονεϊκών Οικογενειών Νομού Πέλλης «ΕΛΠΙΔΑ» ζητεί την  ένταξη των μελών των μονογενεϊκών οικογενειών στο ν. 2190.
      9) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η κ. Μεταλίδου Ελένη ζητεί να ενημερωθεί για συνταξιοδοτικό της ζήτημα.
      10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η κ. Βογιατζή-Καραβιώτη Μαρία ζητεί την επαγγελματική αποκατάσταση των παιδιών της.
      11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία η κ. Βοσνάκη Ευαγγελία, φοιτήτρια, ζητεί τη μετεγγραφή της.
      12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο κ. Κατσούδης Γεώργιος ζητεί να αποκτήσει άδεια συντήρησης για ταχογράφους φορτηγών.
      13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε  αναφορά με την οποία ο κ. Αντωνίου Γεώργιος ζητεί να απαλλαγεί από την υποχρέωση καταβολής οφειλών στην Α.Τ.Ε..
      14) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Σωματείο Υποστήριξης Γονιμότητας «ΚΥΒΕΛΗ» ζητεί την έκδοση των απαιτούμενων προεδρικών διαταγμάτων  για την ίδρυση και τη λειτουργία   δημοσίων μονάδων Ιατρικής Υποβοηθούμενης Αναπαραγωγής.
      15) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Ιδιοκτητών Φορτηγών Αυτοκινήτων ζητεί την ένταξη των αυτοκινητιστών του ΤΣΑ σε ανώτερη ασφαλιστική κατηγορία.
      16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Π. Ράγκος, εθελοντής μακράς θητείας ζητεί την αναγνώριση από το δημόσιο χρόνου ασφάλισης στο ΙΚΑ-ΤΕΑΜ.
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Διοικητικό Συμβούλιο της Ε.Ι.Ν.Α.Π. ζητεί την αναβάθμιση των συνθηκών και όρων εργασίας των ιατρών, που απασχολούνται στο δημόσιο σύστημα υγείας.
      18) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Αγροτικός Σύλλογος Τυμπακίου ζητεί την απόρριψη πρότασης της ΠΑ.Σ.Ε.ΓΕ.Σ.  για πρόσμιξη του ελληνικού ελαιολάδου με λάδι από τρίτες χώρες.
      19) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο Σύλλογος Υπαλλήλων Υπηρεσίας Πολιτικής Αεροπορίας Κρατικού Αερολιμένα Θεσσαλονίκης ζητεί τη συνέχιση της ισχύουσας προγραμματικής σύμβασης για την εκμετάλλευση των πάρκινγκ Ι.Χ. αυτοκινήτων στον κρατικό αερολιμένα Θεσσαλονίκης.
      20) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία ο Σύλλογος Υπαλλήλων Υπηρεσίας Πολιτικής Αεροπορίας Κρατικού Αερολιμένα Θεσσαλονίκης ζητεί τη συνέχιση της ισχύουσας προγραμματικής σύμβασης για την εκμετάλλευση των πάρκινγκ Ι.Χ. αυτοκινήτων στον κρατικό αερολιμένα Θεσσαλονίκης.
      21) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Αγροτικός Σύλλογος Τυμπακίου ζητεί την απόρριψη πρότασης της ΠΑ.Σ.Ε.ΓΕ.Σ. για πρόσμιξη του ελαιολάδου με λάδι από τρίτες χώρες.
      22) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Εξωμβούργου Τήνου ζητεί τη διατήρηση της οργανικότητας των δημοτικών σχολείων του Δήμου του.
      23) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Θήρας ζητεί την καθημερινή ακτοπλοϊκή σύνδεση της Θήρας με τον Πειραιά και τα υπόλοιπα νησιά των Κυκλάδων.
      24) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Έπαρχος Μήλου ζητεί την πύκνωση των δρομολογίων ακτοπλοϊκής εξυπηρέτησης των δυτικών Κυκλάδων με τον Πειραιά..
      25) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Δήμος Τυρνάβου Λάρισας ζητεί την άμεση επαναλειτουργία του υποκαταστήματος του Ο.Τ.Ε. Τυρνάβου.
      26) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμος Σερίφου ζητεί να απομακρυνθεί επικίνδυνο σκάφος για τη δημόσια υγεία από το λιμάνι της Σερίφου.
      	Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      	1. Στην με αριθμό 1805/29-11-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 7017/4/6657/22-12-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Στρατάκης, σε ό,τι μας αφορά, σας γνωρίζουμε ότι το θέμα της αντιμετώπισης των ζημιών που προκαλούνται σε αγροτικές καλλιέργειες από την ανεξέλεγκτη βόσκηση των ποιμνίων και γενικότερα τα θέματα αγροτικής ασφάλειας, ανάγονται στην αρμοδιότητα των Νομαρχιακών Αυτοδιοικήσεων, στις οποίες έχουν υπαχθεί οι περιφερειακές Υπηρεσίες Αγροφυλακής, σύμφωνα με τις διατάξεις των νόμων 2218/1994, 2240/1994 και 2910/2001. Όμως οι Υπηρεσίες αυτές με τη σημερινή μορφή τους δεν μπορούν να εκπληρώσουν την αποστολή τους, αναφορικά με την αγροτική ασφάλεια.
      Κατόπιν τούτου και στο νομό Ηρακλείου η δίωξη των αγροτικών αδικημάτων γίνεται από τις αρμόδιες αστυνομικές Υπηρεσίες στα πλαίσια των γενικών προανακριτικών καθηκόντων τους, σύμφωνα με το άρθρο 33 του Κώδικα Ποινικής Δικονομίας. Παράλληλα, για το σκοπό αυτό, συνεργάζονται με τη Νομαρχιακή Αυτοδιοίκηση Ηρακλείου, ενώ στις περιοχές του νομού που παρατηρείται το φαινόμενο της ανεξέλεγκτης βόσκησης ποιμνίων δραστηριοποιούνται επίσης το Τμήμα Αστυνομικών Επιχειρήσεων (Τ.Α.Ε.) και η Ειδική Αστυνομική Υπηρεσία Δίωξης Εγκληματικότητας (ΕΙΔ.ΑΣ.Υ.Δ.Ε.) Ηρακλείου, οι οποίες διενεργούν συστηματικούς ελέγχους, εφαρμόζοντας με αυστηρότητα τις διατάξεις της ισχύουσας νομοθεσίας.
      Πέραν αυτών, επειδή το πρόβλημα συνεχίζει να υφίσταται, η Αστυνομική Διεύθυνση -Ηρακλείου, στα πλαίσια υλοποίησης σχετικής διαταγής της Γενικής Αστυνομικής Διεύθυνσης Περιφέρειας Κρήτης, προκάλεσε σύσκεψη, η οποία πραγματοποιήθηκε την 6-7-2006, υπό την προεδρία του Νομάρχη Ηρακλείου, με αποκλειστικό θέμα την αντιμετώπιση των προβλημάτων αγροτικής ασφάλειας στην περιοχή και μεταξύ άλλων, αποφασίσθηκε η λήψη πρόσθετων μέτρων και η παροχή συνδρομής, της εν λόγω Υπηρεσίας μας, στις περιφερειακές Υπηρεσίες Αγροφυλακής της οικείας Νομαρχιακής Αυτοδιοίκησης.
      Η οριστική αντιμετώπιση των προβλημάτων αγροτικής ασφάλειας που απασχολούν σήμερα τον κόσμο της υπαίθρου και φυσικά αυτόν του νομού Ηρακλείου, θα γίνει με τη σύσταση Σώματoς Ελληνικής Αγροφυλακής, το οποίο, όπως έχουμε δηλώσει, δεν θα είναι απλά ένας αποτελεσματικός οργανισμός αγροτικής ασφάλειας, αλλά ένα Σώμα οικολογικός επόπτης και φύλακας του περιβάλλοντος, των οικοσυστημάτων, της βιοποικιλότητας και της οικολογικής ισορροπίας. Ήδη το σχετικό σχέδιο νόμου, «Προστασία του περιβάλλοντος και αγροτική ασφάλεια», με τις διατάξεις του οποίου προβλέπεται η σύσταση της Ελληνικής Αγροφυλακής, έχει αποσταλεί στη Γενική Γραμματεία της Κυβέρνησης και σύντομα θα κατατεθεί στην Εθνική Αντιπροσωπεία προς ψήφιση.
      Τέλος, στην Αστυνομική Διεύθυνση Ηρακλείου δόθηκαν εκ νέου εντoλές και οδηγίες για την εξέταση των προβλημάτων αγροτικής ασφάλειας που υπάρχουν στο νομό, σε συνεργασία με τις αρμόδιες Υπηρεσίες της Νομαρχιακής Αυτοδιοίκησης και τους τοπικούς φορείς και τη λήψη των αναγκαίων πρόσθετων αστυνομικών μέτρων, με στόχο την αποτελεσματικότερη αστυνόμευση και την περαιτέρω ενίσχυση και εμπέδωση του αισθήματος ασφαλείας των κατοίκων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      2. Στην με αριθμό 1721/28-11-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/6650/22-12-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι τα αναφερόμενα σε αυτήν περί «βίας που ασκείται πλέον ανοικτά από στελέχη της Ελληνικής Αστυνομίας σε όλη την επικράτεια, κατά την ώρα της ανάκρισης», ουδεμία σχέση έχουν με την πραγματικότητα και βέβαια αδικούν και τους ίδιους τους αστυνομικούς, οι οποίοι, όπως είναι γνωστό στους πάντες, σήμερα εκτελούν τα καθήκοντά τους ευόρκως και σύμφωνα με το Σύνταγμα και τους νόμους, αλλά και τις διαταγές της Υπηρεσίας. Τα συνταγματικώς κατοχυρωμένα ατομικά δικαιώματα και ελευθερίες των πολιτών είναι απολύτως σεβαστά από τους αστυνομικούς και η προστασία τους αποτελεί γνώμονα των ενεργειών τους σε κάθε εκδήλωση.
      Παράλληλα, θα πρέπει να τονισθεί ότι το Υπουργείο μας είναι ιδιαίτερα ευαίσθητο στο θέμα της άψογης συμπεριφοράς των αστυνομικών προς τους πολίτες και της πιστής εκτέλεσης των καθηκόντων τους και γι' αυτό έχουν δοθεί στο προσωπικό συγκεκριμένες εντολές για απόλυτο σεβασμό των ατομικών δικαιωμάτων και της αξιοπρέπειας αυτών, όπως άλλωστε προβλέπεται και από την ισχύουσα νομοθεσία. Για το σκοπό αυτό, λαμβάνονται όλα τα αναγκαία μέτρα, ώστε, αφενός να προλαμβάνονται τα όποια ελάχιστα κρούσματα αφορούν παράνομη και αντιπειθαρχική συμπεριφορά και αφετέρου να ελέγχεται με αυστηρότητα κάθε τέτοια δραστηριότητα, προκειμένου να διασφαλισθεί το κοινωνικό σύνολο, αλλά και η Αστυνομία από φαινόμενα που την εκθέτουν και να προστατευθεί το κύρος αυτής.
      Σε ό,τι αφορά τον αιφνίδιο θάνατο του αναφερόμενου στην ερώτηση αλλοδαπού, σας πληροφορούμε ότι από το Τμήμα Ασφαλείας Π. Φαλήρου, στην περιοχή του οποίου έλαβε χώρα, διενεργείται προανάκριση, στα πλαίσια της οποίας ενεργήθηκε αυτοψία του χώρου, εκλήθησαν τα αρμόδια συνεργεία της Διεύθυνσης Εγκληματολογικών Ερευνών και παραγγέλθηκε νεκροψία, νεκροτομή και τοξικολογική εξέταση, ενώ τα αίτια του θανάτου του διερευνώνται από την Ιατροδικαστική Υπηρεσία Αθηνών.
      Επίσης, για τα καταγγελθέντα σε βάρος αστυνομικών του Αστυνομικού Τμήματος Ομονοίας, όπου ο εν λόγω αλλοδαπός προσήχθη και παρέμεινε, για την εξακρίβωση της αστυνομικής και δικαστικής του ταυτότητας, διατάχθηκε από την Υπηρεσία και διενεργείται Ένορκη Διοικητική εξέταση (Ε.Δ.Ε.), προκειμένου να διερευνηθούν πλήρως οι συνθήκες της προσαγωγής και παραμονής στο Αστυνομικό Τμήμα του αλλοδαπού και η βασιμότητα των καταγγελθέντων. Μετά την περαίωσή της εφόσον προκύψoυν ευθύνες σε βάρος οιουδήποτε αστυνομικού αυτές θα καταλογισθούν και στους υπαιτίους θα επιβληθούν οι προβλεπόμενες πειθαρχικές ποινές. Πάντως, από τα πρώτα στοιχεία των αρμοδίων Υπηρεσιών μας και με την επιφύλαξη βεβαίως του αποτελέσματος της προανάκρισης, αλλά και του πορίσματος της διενεργούμενης Ε.Δ.Ε., συνάγεται ότι από τους επιληφθέντες αστυνομικούς έγιναν όλες οι προβλεπόμενες αστυνομικές και δικονομικές ενέργειες.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      3. Στην με αριθμό 2071/7-12-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Β-2395/23-12-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2071/7-12-2006 που κατέθεσε στη Βουλή ο Βουλευτής κ. Στ. Ματζαπετάκης . θέτουμε υπόψη σας ότι για το θιγόμενο θέμα ισχύουν οι διατάξεις του άρθρου 7 του ν. 2963/2003 και του άρθρου 25 του ν.3109/2003.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 2093/7-12-06 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-2593/23-12-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 2093/7-12-2006, που κατέθεσε στη Βουλή ο Βουλευτής κ. Ντίνος Ρόβλιας, θέτουμε υπόψη σας τα εξής:
      1. Η Ο.Τ.Ε. Α.Ε. λειτουργεί με ιδιωτικοοικονομικά κριτήρια, σε περιβάλλον ελεύθερης αγοράς, σύμφωνα με το δίκαιο που τη διέπει, ως ανώνυμη εταιρεία του ν. 2190/1920.
      Το Ελληνικό Δημόσιο μετέχει στην Ο.Τ.Ε. Α.Ε. δια του Υπουργείου Οικονομίας και Οικονομικών, και ασκεί έλεγχο υπό την ιδιότητα αυτή του μετόχου.
      Η ως άνω εταιρεία, ως Τηλεπικοινωνιακός Οργανισμός, ελέγχεται από την Ε.Ε.Τ.Τ., κατ’ εφαρμογή σχετικών διατάξεων, όπως εκάστοτε τροποποιούνται και ισχύουν, και αφορούν την Παροχή Καθολικής Υπηρεσίας.
      2. Το θέμα που θίγεται με την κατατεθείσα Ερώτηση, αφορά την ανάπτυξη του δικτύου καταστημάτων της Ο.Τ.Ε. Α.Ε. και εντάσσεται στην επιχειρηματική λειτουργία της.
      Προς τούτο, σας διαβιβάζουμε το 480171/22-12-2006 έγγραφο της Εταιρείας, προς ενημέρωσή σας.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 2133/7-12-06 ερώτηση του Βουλευτή κ. Κωνσταντίνου Βρεττού δόθηκε με το υπ’ αριθμ. 2503/23-12-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό πρωτ.2133/ 07-12-06 που κατέθεσε στη Βουλή ο Βουλευτής κ. Ντ. Βρεττός θέτουμε υπόψη σας:
      1. Η αξιοποίηση του HELLAS -SAT μπορεί να γίνει από τις αρμόδιες Υπηρεσίες του Υπ.Μ.Ε. ως προς τους δύο αναμεταδότες των οποίων τη διαχείρηση έχει το Ελληνικό Δημόσιο.
      Συγκεκριμένα, και για τα τιθέμενα Ερωτήματα: Ερώτημα: 1ο
      Κατά το ζητούμενο χρονικό διάστημα, χωρητικότητα από τους αναμεταδότες του Δημοσίου έχει διατεθεί για έκτακτες επιχειρησιακές επικοινωνιακές ανάγκες των Ενόπλων Δυνάμεων. Επίσης έχει παραχωρηθεί χωρητικότητα σε Υπηρεσίες της ΕΥΠ.
      Ερώτημα: 2ο
      1. Η Γενική Γραμματεία Επικοινωνιών, στο πλαίσιο του Γ’ ΚΠΣ υλοποιεί τοΈργο «Προσδιορισμός και Εξυπηρέτηση Αναγκών των Φορέων του Δημόσιου Τομέα Απομακρυσμένων Περιοχών για Προηγμένες Τεχνολογίες Επικοινωνιών με την Αξιοποίηση των Δυνατοτήτων που προσφέρει το Δημόσιο Δορυφορικό Σύστημα Hellas Sat» (συνολικού προϋπολογισμού € 10.478.156) που έχει ενταχθεί στο Μέτρο 4.2 του Επιχειρησιακού Προγράμματος «Κοινωνία της Πληροφορίας» (ΕΠ ΚτΠ).
      Αντικείμενο του έργου είναι η εκπόνηση ολοκληρωμένης μελέτης για την καταγραφή των τηλεπικοινωνιακών αναγκών των φορέων του Δημόσιου Τομέα σε απομακρυσμένες γεωγραφικές περιοχές, η χάραξη στρατηγικής και η σύνταξη εξειδικευμένου σχεδίου δράσης, με σκοπό τη βέλτιστη δυνατή κάλυψη των αναγκών αυτών με τη χρήση των διαθέσιμων δυνατοτήτων του δημόσιου δορυφορικού συστήματος HelIas Sat, καθώς και η αρχική εξυπηρέτηση μέρους των αναγκών αυτών με την ανάπτυξη σχετικών υποδομών.
      Η υλοποίηση του εν λόγω έργου αποσκοπεί στην καταγραφή των απαιτήσεων και στη δημιουργία υποδομών για την ανάmυξη και τη βελτίωση των τηλεπικοινωνιακών υποδομών της χώρας μας σε περιοχές μη προνομιούχες (από πλευράς διαθέσιμων τηλεπικοινωνιακών υποδομών), με απώτερο στόχο την παροχή ολοκληρωμένων τηλεπικοινωνιακών υπηρεσιών οι οποίες θα συμβάλλουν άμεσα στη διασύνδεση και λειτουργία των φορέων του δημόσιου τομέα και επομένως στην παροχή ολοκληρωμένων υπηρεσιών προς τον πολίτη.
      2. Το πρώτο υποέργο του εν λόγω έργου: «Μελέτη προσδιορισμού αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με την αξιοποίηση των δυνατοτήτων που προσφέρει το δημόσιο δορυφορικό σύστημα HeIlas Sat» ολοκληρώθηκε μέσα στο 2005.
      3. Κατά τη διάρκεια του 2006, και βάσει των αποτελεσμάτων του πρώτου υποέργου, προκηρύχθηκε το  εύτερo υποέργο: «Ανάπτυξη Υποδομών για την αρχική εξυπηρέτηση αναγκών των φορέων του Δημοσίου Τομέα απομακρυσμένων περιοχών για προηγμένες τεχνολογίες επικοινωνιών με τη χρήση του δημόσιου δορυφορικού συστήματος Hellas Sat» με την ονομασία «ΔΟΡΥ» που αξιοποιεί τους δύο δορυφορικούς αναμεταδότες του δορυφορικού συστήματος Hellas Sat για την κάλυψη των αναγκών του Δημοσίου.
      4. Ο σχετικός διαγωνισμός βρίσκεται σε εξέλιξη, ενώ μέσα στο 2007 αναμένεται η έναρξη της υλοποίησης του έργου. Το δίκτυο θα είναι σε επιχειρηματική λειτουργία το 2008.
      Τέλος σημειώνεται ότι στο πλαίσιο εξυπηρέτησης αναγκών των φορέων μέσω ευρυζωνικής πρόσβασης, συμπεριλαμβάνεται και η πρόσβαση στο διαδίκτυο σχολείων απομακρυσμένων περιοχών.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      6. Στην με αριθμό 637/31-10-06 ερώτηση του Βουλευτή  κ. Μιλτιάδη Έβερτ δόθηκε με το υπ’ αριθμ. 114946/ΙΗ/17-11-06 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 637/31-10-06, την οποία κατέθεσε ο Βουλευτής κ. Μιλτιάδη Έβερτ, σας γνωρίζουμε τα ακόλουθα:
      Σε κάθε σχολείο που τελούσε υπό κατάληψη, μετά από εντολή που ήδη δόθηκε από το ΥΠΕΠΘ, συγκροτήθηκε τριμελής επιτροπή με επικεφαλής το Διευθυντή του σχολείου με έργο την καταγραφή- των προκληθεισών ζημιών στο σχολικό εξοπλισμό και τις κτιριακές εγκαταστάσεις.
      Ο κατεστραμμένος σχολικός εξοπλισμός ήδη αντικαταστάθηκε με τη μέριμνα του ΟΣΚ, ενώ η αποκατάσταση των ζημιών στις κτιριακές εγκαταστάσεις γίνεται από την οικεία Δημοτική Αρχή.
      Ο αριθμός των σχολείων στα οποία παρατηρήθηκαν ζημιές είναι μικρός, ωστόσο σε ορισμένα από αυτά κατεγράφησαν ζημιές αρκετά σημαντικές.
      Ήδη η λειτουργία των σχολείων έχει επανέλθει στον κανονικό ρυθμό.
      Ως προς την αναπλήρωση των χαμένων διδακτικών ωρών, σας ενημερώνουμε ότι το ΥΠΕΠΘ, αφού έλαβε υπόψη τις ιδιαιτερότητες που δημιουργήθηκαν σε κάθε σχολική μονάδα, αλλά και εκείνες μεταξύ των τάξεων και τμημάτων στο ίδιο σχολείο, κατέληξε ότι αυτή θα γίνει με την εξής διαδικασία:
      - Για κάθε δάσκαλο που απήργησε μέχρι και δέκα ημέρες η αναπλήρωση θα γίνει με περιορισμό του προβλεπόμενου μέγιστου αριθμού εκδρομών-επισκέψεων από 9 σε 4 και τη διάθεση των δύο ημερών των επιμορφωτικών συναντήσεων σχολικών συμβούλων-διδασκόντων σε διδασκαλία μαθημάτων (σύνολο 7 ημέρες αναπλήρωση).
      - Για κάθε δάσκαλο που απήργησε από 11 μέχρι και 17 ημέρες θα διατεθούν επιπλέον των ανωτέρω ημερών μέχρι και 4 ημέρες στο διάστημα 15 έως 20 Ιουνίου με παράταση της διδασκαλίας μαθημάτων τα οποία λήγουν κανονικά στις 15 Ιουνίου.
      - Για όσους δασκάλους απήργησαν από 18 και 27 ημέρες θα διατεθούν επιπλέον όλων των ανωτέρω και οι ημέρες των διακοπών των εορτών Χριστουγέννων και Πάσχα στις περιόδους 3 έως 4 Ιανουαρίου 2007 και 2 έως 4 Απριλίου 2007 και 11 έως 13 Απριλίου 2007, δηλαδή μέχρι 2 και 6, αντίστοιχα, ημέρες αναπλήρωσης.
      Εξάλλου, σε κάθε περίπτωση βασική μέριμνα του ΥΠΕΠΘ είναι F1 συνολική ποιοτική αναβάθμιση του εκπαιδευτικού συστήματος μέσα από το συνεχή θεσμοθετημένο διάλογο στο πλαίσιο του Εθνικού Συμβουλίου Παιδείας, της Επιτροπής Μορφωτικών Υποθέσεων της Βουλής και γενικότερα της Δημόσιας Διαβούλευσης.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      7. Στην με αριθμό 1653/27-11-06 ερώτηση του Βουλευτή  κ. Εμμανουήλ Όθωνα δόθηκε με το υπ’ αριθμ. 128041/ΙΗ/5-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 1653/27-11-06, την οποία κατέθεσε ο Βουλευτής κ. Μανώλης Όθωνας, σχετικά με την ίδρυση νέου Τμήματος στο Παράρτημα Ρεθύμνου του Τ.Ε.Ι. Κρήτης, σας γνωρίζουμε τα ακόλουθα:
      Για την ίδρυση νέου Τμήματος Τ.Ε.Ι. απαιτείται καταρχάς, σύμφωνα με το Ν.1404/1983 (ΦΕΚ 173.τ. Α΄) όπως ισχύει, η υποβολή πλήρους. και τεκμηριωμένης πρότασης από τις Συνελεύσεις των ίδιων των Ιδρυμάτων.
      Η πρόταση πρέπει να περιλαμβάνει στοιχεία όπως:
      - Τη γνώση των σημερινών και την πρόβλεψη των μελλοντικών αναγκών της οικονομίας-κοινωνίας σε στελέχη- πτυχιούχους του προτεινόμενου Τμήματος.
      - Την εξασφάλιση ζήτησης στην αγορά εργασίας.
      - Την εκτίμηση του κόστους λειτουργίας.
      - Τη δυνατότητα εύρυθμης λειτουργίας, με' την εξεύρεση των απαραίτητων χώρων λειτουργίας, με την εξασφάλιση της απαιτούμενης χρηματοδότησης και με την εξεύρεση κατάλληλου Εκπαιδευτικού και Διοικητικού προσωπικού.
      - Τη δυνατότητα προσφοράς από τις τοπικές κοινωνίες κτιριακών εγκαταστάσεων και διευκολύνσεων στέγασης των σπουδαστών.
      - Το ενδεικτικό πρόγραμμα σπουδών και το γενικό πλαίσιο δραστηριοτήτων και επαγγελματικής απασχόλησης και προοπτικής των πτυχιούχων.
      Όλες οι προτάσεις των Ιδρυμάτων, εισάγονται για γνωμοδότηση στο αρμόδιο Τμήμα του Εθνικού Συμβουλίου Παιδείας (Ε.Σ.Υ.Π), το Συμβούλιο Ανώτατης Τεχνολογικής Εκπαίδευσης (Σ.Α.Τ.Ε), όπως ο νόμος ορίζει, από το οποίο εξετάζονται και αξιολογούνται.
      Επιπλέον το ΥΠ.Ε.Π.Θ έχει συγκροτήσει Ειδική Επιτροπή για τη χωροταξική κατανομή των Τμημάτων του Τεχνολογικού Τομέα της Ανώτατης Εκπαίδευσης της χώρας, η οποία αξιολογεί και συνεκτιμά όλες τις προτάσεις που υποβάλλονται από τα Ιδρύματα προκειμένου να διαμορφώσει εισήγηση προς το Συμβούλιο Ανώτατης Τεχνολογικής Εκπαίδευσης.
      Από το Τ.Ε.Ι. Κρήτης δεν έχει υποβληθεί πρόταση για ίδρυση νέου Τμήματος στο Ρέθυμνο.
      Επιπροσθέτως σας ενημερώνουμε ότι προωθείται η έκδοση Προεδρικού Διατάγματος, στο οποίο προβλέπεται η ίδρυση Μεσογειακού Τεχνολογικού Εκπαιδευτικού Ιδρύματος (Τ.Ε.Ι.) με έδρα την πόλη των Χανίων. Στο εν λόγω διάταγμα προβλέπεται επίσης ότι είναι δυνατόν να ιδρυθούν Τμήματα και σε άλλες πόλεις της ευρύτερης Περιφέρειας του Νομού Χανίων και του Νομού Ρεθύμνου, ύστερα από απόφαση της Διοικούσας Επιτροπής του Ιδρύματος και τη νόμιμη διαδικασία.
      Όσον αφορά στις στεγαστικές ανάγκες του Τ.Ε.1. Κρήτης στο Ρέθυμνο, σας γνωρίζουμε ότι μετά την παραχώρηση οικοπέδου στο. ως άνω Τ.Ε.Ι. για τη στέγαση του Παραρτήματος Ρεθύμνου, το Ίδρυμα έχει προτείνει την εγγραφή νέας μελέτης για το νέο κτήριο στο εν λόγω Παράρτημα, στο Πρόγραμμα Δημοσίων Επενδύσεων 2007.
      Εκτιμάται ότι η μελέτη θα ολοκληρωθεί εντός του έτους και εφόσον εξασφαλισθούν οι πιστώσεις, θα δημοπρατηθεί και θα ξεκινήσει η κατασκευή του εντός του έτους 2007.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      8. Στην με αριθμό 942/7-11-06 ερώτηση της Βουλευτού  κ. Χρύσας Αράπογλου δόθηκε με το υπ’ αριθμ. 118797/ΙΗ/1-12-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 942/7-11-2006, την οποία κατέθεσε η Βουλευτής κ. Χρύσα Αράπογλου, σχετικά με τις λειτουργικές ανάγκες των Μουσικών Σχολείων της χώρας, σας γνωρίζουμε τα ακόλουθα:
      Με την αρ.96532/Δ2/22-9-2006 Υπουργική Απόφαση διορίστηκαν διακόσιοι τριάντα οκτώ (238) εκπαιδευτικοί του κλάδου ΠΕ16-Μουσικής με 30-μηνη πραγματική προϋπηρεσία μέχρι 30-6-2004, διαφόρων μουσικών ειδικεύσεων στα Μουσικά Σχολεία. Επιπλέον προσλήφθηκαν εκατόν δώδεκα (112) αναπληρωτές εκπαιδευτικοί του κλάδου ΠΕ16 Μουσικής όλων των μουσικών ειδικεύσεων στα Μουσικά Σχολεία.
      Περαιτέρω, στις 15-11-2006 δόθηκε εντολή από την αρμόδια υπηρεσία του ΥΠ.Ε.Π.Θ. για την πρόσληψη ωρομισθίων εκπαιδευτικών όλων των μουσικών ειδικεύσεων στα Μουσικά Σχολεία.
      Αναφορικά με την απλούστευση του τρόπου κάλυψης των κενών θέσεων αναπληρωτών! ωρομισθίων σας ενημερώνουμε ότι έχει ήδη μηχανογραφηθεί η διαδικασία υποβολής αιτήσεων αναπληρωτών / ωρομισθίων και ότι η πρόσληψη των αναπληρωτών των Μουσικών Σχολείων γίνεται πλέον από τον Ενιαίο Πίνακα Αναπληρωτών που καταρτίζεται από τη Δ/νση Προς/κού Δευτεροβάθμιας Εκπαίδευσης - Τμήμα Α΄ του ΥΠ.Ε.Π.Θ.. Η πρόσληψη των ωρομισθίων γίνεται από τις περιφερειακές Διευθύνσεις Δευτεροβάθμιας εκπαίδευσης από αξιολογικό πίνακα ανάλογα με τις πιστώσεις που χορηγούνται.
      Επισημαίνεται ότι το ΥΠ.Ε.Π.Θ. μεριμνά καθ’ όλη την διάρκεια του σχολικού έτους για την πλήρωση των λειτουργικών κενών, που τυχόν προκύπτουν στα σχολεία, με την πρόσληψη αναπληρωτών και με τη χορήγηση πιστώσεων για την κάλυψη των κενών ωρών με ωρομισθίους εκπαιδευτικούς.
      Σε ό,τι αφορά στην κατάρτιση Προγραμμάτων Σπουδών για τη διδασκαλία των μουσικών οργάνων και το ωρολόγιο πρόγραμμα, σας γνωρίζουμε ότι βρίσκονται στην τελική φάση ολοκλήρωσης από την αρμόδια επιτροπή που συγκρότησε το Παιδαγωγικό Ινστιτούτο, στο οποίο ανήκει το έργο σύνταξης των Προγραμμάτων -Σπουδών, σύμφωνα με την κείμενη νομοθεσία.
      Ως προς την συγγραφή διδακτικών εγχειριδίων των μαθημάτων μουσικής παιδείας, αυτή είναι δυνατή μετά την έγκριση των παραπάνω Προγραμμάτων Σπουδών από τα θεσμικά όργανα του Π.Ι. και του ΥΠ.Ε.Π.Θ..
      Σχετικά με τις εξετάσεις για τη χορήγηση πτυχίου μουσικής ειδικότητας στους αποφοίτους των Μουσικών Λυκείων, σας ενημερώνουμε ότι είχαν θεσμοθετηθεί με το άρθρο 5 του Ν.2158/93 (ΦΕΚ 109/28-lουνίου-1993/τ. Α΄). Οι εξετάσεις αυτές έγιναν για το σx. έτος 1997-98 και έκτοτε δεν επαναλήφθηκαν, λόγω ανυπέρβλητων τεχνικών εμποδίων.
      Τέλος όσον αφορά στις υποδομές για την ομαλή λειτουργία των Μουσικών Σχολείων, σας γνωρίζουμε ότι όπως μας πληροφόρησε ο Ο.Σ.Κ. Α.Ε. με σχετικό έγγραφό του για την κάλυψη των αναγκών των Μουσικών Σχολείων:
      1) Βρίσκεται σε εξέλιξη διαγωνισμός προμήθειας:
      - Μουσικών Οργάνων Ορχήστρας, προϋπολογισμού 3.258.035 ευρώ,
      - Παραδοσιακών Μουσικών Οργάνων, προϋπολογισμού 730.898 ευρώ,
      - Ηλεκτρονικών, Ηλεκτρικών Μουσικών Οργάνων, προϋπολογισμού 990.:260 ευρώ.
      2) Από τις Υπηρεσίες του ΟΣΚ:
      - εκπονήθηκε και παρεδόθη η μελέτη του Μουσικού Σχολείου Πτολεμαΐδος, - ολοκληρώνεται η μελέτη Εφαρμογής του Μουσικού Σχολείου Καλαμάτας (δυναμικότητος 12 κυρίων αιθ., 15 ειδικών αιθ., ΑΠΧ, κ.λπ., προϋπολογισμού 6.000.000 ευρώ). Με την ολοκλήρωση της μελέτης θα ακολουθήσει η δημοπράτηση του έργου ανέγερσης.
      3) Έχει ενταχθεί στην πρόταση Σ.Δ.Ι.Τ. η κατασκευή των Μουσικού Γυμνασίου και Μουσικού Λυκείου Αθηνών(δυναμικότητος 10 κυρίων αιθ., 4 ειδ. αΙθ.,15 αιθ. Ατομικών μαθημάτων, αίθουσας Συναυλιών κ.λπ., προϋπολογισμού 6.000.000 ευρώ).
      Ο Υφυπουργός
      ΓΕΩΡΓΙΟΣ ΚΑΛΟΣ»
      9. Στην με αριθμό 1628/24-11-06 ερώτηση του Βουλευτή κ. Σταύρου Σκοπελίτη δόθηκε με το υπ’ αριθμ. 144520/29-12-06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
       «Απαντώντας στην με αρ. 1628/24-11-2006 ερώτηση που κατατέθηκε στη Βουλή από τους Βουλευτές κ.κ. Σ. Σκοπελίτη και Π. Κοσιώνη με θέμα «πληρωμή των ναύλων από φορέα εθελοντικής αιμοδοσίας στη Θήρα για μεταφορά του αίματος στην Αθήνα», σας διαβιβάζουμε συνημμένα την απάντηση του Δ/ντή της Αιμοδοσίας του Γ.Ν. ΠΑΙΔΩΝ «Η ΑΓιΑ ΣΟΦΙΑ» σχετικά με τις αιμοληψίες που διενεργούνται στη Θήρα από το εν λόγω Νοσοκομείο.
      Επίσης, σας γνωρίζουμε ότι δεν έχει αναφερθεί στην αρμόδια υπηρεσία του ΥΥΚΑ, περίπτωση οικονομικής επιβάρυνσης των εθελοντών αιμοδοτών, για τη μεταφορά του αίματος και των παραγώγων του.
      Ο Υπουργός
      ΔΗΜΗΤΡΗΣ ΑΒΡΑΜΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 2376/14-12-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 431/28-12-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου σας διαβιβάζουμε συνημμένα το με αριθμ. πρωτ. 3874/27-12-2006 έγγραφο του Ειδικού Γραμματέα του Γ' ΚΠΣ, για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 2356/14-12-06 ερώτηση του Βουλευτή κ. Χρήστου Χαϊδού δόθηκε με το υπ’ αριθμ. 428/27.12.06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      Σας διαβιβάζουμε συνημμένα το με αριθμ. πρωτ. 3858/22-12-2006 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Χρ. Χάϊδου.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 2358/14-12-06 ερώτηση του Βουλευτή κ. Νικόλαου Σαλαγιάννη δόθηκε με το υπ’ αριθμ. 429/28-12-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 3880/27-12-2006 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή κ. Ν. Σαλαγιάννη.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στις με αριθμό 2227/11.12.06, 2510/18.12.06 και 2597/20.12.06 ερωτήσεις των Βουλευτών κυρίων Εμμανουήλ Στρατάκη, Μιχαήλ Καρχιμάκη και Λεωνίδα Γρηγοράκου δόθηκε με το υπ’ αριθμ. 134641/ΙΗ/3.1.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις Ερωτήσεις με αριθμούς 2227/11-12-06 2510/18-12-06 2597/20-12-06, τις οποίες κατέθεσαν οι Βουλευτές κ.κ. Μαν. Στρατάκη, Μιχ. Καρχιμάκης και Λεων. Γρηγοράκος σχετικά με τα νέα βιβλία, σας γνωρίζουμε τα ακόλουθα:
      Στα νέα Αναλυτικά Προγράμματα Σπουδών και τα συναφή εκπονηθέντα νέα βιβλία της υποχρεωτικής εκπαίδευσης καταβλήθηκε προσπάθεια, ώστε να εξασφαλισθεί:
      - η ενιαία διάταξη της ύλης από τάξη σε τάξη και από βαθμίδα σε βαθμίδα της υποχρεωτικής εκπαίδευσης με την εξάλειψη των επικαλύψεων και των πρωθύστερων σε ποια μαθήματα - βιβλία είχε διαπιστωθεί.
      - Ο περιορισμός της διδακτέας ύλης με την επιλογή της αξιόλογης γνώσης
      - Η επικαιροποίηση των περιεχομένων μάθησης
      - Η αξιοποίηση σύγχρονων μεθοδολογικών προσεγγίσεων, καθώς και των νέων
      τεχνολογιών της πληροφόρησης και επικοινωνίας.
      Με τα νέα βιβλία της Πρωτοβάθμιας Εκπαίδευσης εισάγονται νέες μεθοδολογικές προσεγγίσεις και στρατηγικές μάθησης. Ειδικότερα, στα νέα βιβλία των Μαθηματικών δίνεται ιδιαίτερη έμφαση στους νοερούς υπολογισμούς και "στη λύση του προβλήματος" και λιγότερο στην εκμάθηση αλγορίθμων και στις τεχνικές πράξεων, με στόχο την ανάπτυξη της μαθηματικής σκέψης και την επίτευξη του μαθηματικού εγγραματισμού.
      Σε ό,τι αφορά την τήρηση των προβλεπόμενων χρονοδιαγραμμάτων για την προσφορά της διδακτέας ύλης από τους εκπαιδευτικούς, σας αναφέρουμε ότι το Παιδαγωγικό Ινστιτούτο έχει μειώσει το πλήθος των διδακτικών ενοτήτων τουλάχιστον κατά 10%, παρέχοντας τη δυνατότητα στον εκπαιδευτικό να διαθέσει στην ίδια ενότητα περισσότερο χρόνο. Σημειώνεται δε ότι ο εκπαιδευτικός έχει τη δυνατότητα να κάνει επιλογές, αφού προβλέπονται εργασίες/δραστηριότητες διαβαθμισμένης δυσκολίας καθώς και ενδεικτικές . διαθεματικές δραστηριότητες, λαμβάνοντας υπόψη το επίπεδο της τάξης, τα ενδιαφέροντα των μαθητών και ης ιδιαίτερες τοπικές συνθήκες.
      Τέλος, επισημαίνεται ότι, παρόλο που τα νέα βιβλία έχουν αξιολoγηθεί θετικά από εξωτερικές επιτροπές κρίσης - αξιολόγησης κατά τη διαδικασία συγγραφής, μένει να αξιολογηθούν στη σχολική πράξη, αφού θα έχει προηγηθεί ικανός χρόνος εφαρμογής, ενημέρωσης και ανατροφοδότησης των εκπαιδευτικών. Το Παιδαγωγικό Ινστιτούτο έχει ήδη προχωρήσει στο σχεδιασμό και οργάνωση της διαδικασίας ποσοτικής και ποιοτικής αξιολόγησης των νέων βιβλίων που προβλέπεται να ξεκινήσει εντός του 2007, βάση των αποτελεσμάτων της οποίας θα προχωρήσει το ταχύτερο δυνατόν στις απαραίτητες και κατάλληλες διορθώσεις-βελτιώσεις των νέων βιβλίων της Υποχρεωτικής Εκπαίδευσης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      14. Στην με αριθμό 2693/22.12.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 2307/15.1.07 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 2693/22-12-2006 ερώτηση, που κατατέθηκε στη Βουλή από το Βουλευτή κ. Μ. Στρατάκη, σχετικά με την απεργία ελεγκτών χειραποσκευών στο αεροδρόμιο «Ελ. Βενιζέλος», και όσον αφορά στις αρμοδιότητες του Υπουργείου Απασχόλησης και Κοινωνικής Προστασίας, σας πληροφορούμε τα εξής:
      	Η εταιρεία WACKENHUT, η οποία έχει έδρα επί της οδού Σωρού 7 στη Μεταμόρφωση, δραστηριοποιείται με την παροχή υπηρεσιών ασφαλείας εντός του Διεθνούς Αερολιμένα Αθηνών «Ελευθέριος Βενιζέλος».
      Στο αρμόδιο Τμήμα Κοινωνικής Επιθεώρησης Παλλήνης εντός του έτους 2006 έχουν πραγματοποιηθεί δέκα έξι (16) εργατικές διαφορές για τα εξής θέματα: α) καταβολή αποδοχών, β) εφαρμογή Συλλογικής Σύμβασης Εργασίας (Σ.Σ.Ε.), γ) χορήγηση αναλυτικών εξοφλητικών αποδείξεων, δ)παρεμπόδιση της συνδικαλιστικής δράσης του κ. Μαρτινέγκου Κωνσταντίνου, Προέδρου του Επιχειρησιακού Σωματείου Εργαζομένων στο Διεθνή Αερολιμένα Αθηνών και ε) χορήγηση αδειών.
      Κατά τη συζήτηση των ανωτέρω εργατικών διαφορών, διαπιστώθηκε ότι η επιχείρηση εφαρμόζει την εκάστοτε ισχύουσα Εθνική Κλαδική Συλλογική Σύμβαση Εργασίας «Για τους όρους αμοιβής και εργασίας των εργαζομένων στις επιχειρήσεις Παροχής υπηρεσιών ασφαλείας και συστημάτων ασφαλείας όλης της Χώρας».
      Δεν διαπιστώθηκε οφειλή δεδουλευμένων αποδοχών, οι οποίες σημειωτέον καταβάλλονται κάθε μήνα στον τραπεζικό λογαριασμό κάθε εργαζόμενου.
      Η εταιρεία εκδίδει αναλυτικές εξοφλητικές αποδείξεις κάθε μήνα, πλην όμως, λόγω του γεγονότος ότι οι δεδουλευμένες αποδοχές καταβάλλονται μέσω τραπέζης, η εταιρεία με έγγραφη ανακοίνωσή της, έχει ενημερώσει τους εργαζόμενους να προσέρχονται στα γραφεία της, εντός του εργασιακού χώρου του Διεθνούς Αερολιμένα Αθηνών, για την παραλαβή των εξοφλητικών αποδείξεων.
      Από τον έλεγχο του βιβλίου αδειών προέκυψε ότι, έχει χορηγηθεί η κανονική άδεια στους μισθωτούς.
      Όσον αφορά στο θέμα του κ. Μαρτινέγκου Κωνσταντίνου, σας πληροφορούμε ότι το θέμα προέκυψε όταν ο ίδιος απώλεσε, βάσει του Κανονισμού Λειτουργίας της Υπηρεσίας Πολιτικής Αεροπορίας, την ειδική άδεια εξασκήσεως επαγγέλματος, η οποία χορηγείται από την Υπηρεσία Πολιτικής Αεροπορίας και η εταιρεία αρνήθηκε να τον απασχολήσει, σε καθήκοντα ελεγκτή ασφαλείας. Η τοπική Υπηρεσία του Σώματος Επιθεώρησης Εργασίας, για το εν λόγω θέμα, διαβίβασε προς τον κ. Εισαγγελέα Πλημμελειοδικών, την με αριθμό 2217/10-08-2006 μηνυτήρια αναφορά.
      Εντός του 2006, κατόπιν εισηγητικής έκθεσης της τοπικής Επιθεώρησης Εργασίας, έχουν επιβληθεί στην εταιρεία οι με αριθμό 733 και 603/14-09-2006 Πράξεις Επιβολής Προστίμου για: α) μη ανάρτηση πίνακα προσωπικού και ωρών απασχόλησης σε εμφανές σημείο και β) μη κατάρτιση Κανονισμού Εργασίας, κατά παράβαση των διατάξεων του άρθρου 1 του Ν.Δ. 3789/1957.
      Επίσης, στις 12-1-2007 έχει προγραμματιστεί στην ως άνω Υπηρεσία, η διενέργεια Τριμερούς Συνεργασίας, κατόπιν αιτήματος του Σωματείου Εργαζομένων και καταγγελίας του για μη καταβολή δεδουλευμένων αποδοχών Δεκεμβρίου 2006 σε 140 εργαζόμενους της εταιρείας στο Διεθνές Αεροδρόμιο Αθηνών.
      Για το θέμα που αφορά στην απεργία των εργαζομένων στην εταιρεία WΑCΚΕΝΗUΤ, σας πληροφορούμε ότι, αποτέλεσε αντικείμενο Τριμερούς Συνεργασίας στην Κεντρική Υπηρεσία του Υπουργείου μας, στις 19-12-2006 και 20-12-2006 με την παρουσία του Γενικού Γραμματέα κ. Δ. Κοντού, εκπροσώπων της ΓΣΕΕ, της ΟΜΥΠΑΕ και του ΠΣΕΜ, η οποία απέβη άκαρπη.
      Για τα λοιπά θέματα που θίγονται στην εν λόγω ερώτηση, αρμόδιο να απαντήσει είναι το συνερωτώμενο Υπουργείο Μεταφορών και Επικοινωνιών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      15. Στις με αριθμό 2654,2670/21.12.06 ερωτήσεις των Βουλευτών κυρίων Βασιλείου Κεγκέρογλου και Εμμανουήλ Στρατάκη δόθηκε με το υπ’ αριθμ. 2758/12.1.07 έγγραφο από τον Yφυπουργό ΠΕ.ΧΩ.Δ.Ε. η ακόλουθη απάντηση:
      «Σε απάντηση των ανωτέρω σχετικών ερωτήσεων, σας γνωρίζουμε τα εξής:
      1. Από τα έργα που είχαν ενταχθεί στο Γ΄ ΚΠΣ και που αφορούσαν το Βόρειο Οδικό Άξονα Κρήτης και άλλα αρμοδιότητας του ΥΠΕΧΩΔΕ, δεν έχει απενταχθεί κανένα μέχρι σήμερα, τόσο από το πρόγραμμα ΟΑΛΑΑ, όσο και από το πρόγραμμα του ΠΕΠ Κρήτης. Αντιθέτως υπάρχει κανονική χρηματοδότηση τόσο στα εκτελούμενα έργα όσο και στα υπό δημοπράτηση έργα.
      2. Ειδικότερα τα τελευταία τρία χρόνια συμβασιοποιήσαμε και κατασκευάζουμε διάφορα σημαντικά έργα με το Γ΄ ΚΠΣ, όπως:
      . Εργασίες κυκλοφοριακών διαμορφώσεων στους κόμβους Μεσσαράς και Κνωσσού, Η/Φ στις παρακάμψεις Ηρακλείου και κυκλοφοριακών συνδέσεων με το αστικό δίκτυο Ηρακλείου, προϋπολογισμού 11,75 εκατ. ευρώ, το οποίο εκτελείται.
      . Κατασκευή τμήματος Άγιος Νικόλαος - Καλό Χωριό, προϋπολογισμού 45,5 εκατ. ευρώ, το οποίο εκτελείται.
      .Κατασκευή τμήματος Σταλίδα - Μάλλια και ολοκλήρωση της παράκαμψης Ηρακλείου του Β.Ο.Α.Κ., προϋπολογισμού 15 εκατ. ευρώ το οποίο εκτελείται.
      . Συμπληρωματικά και παράλληλα έργα στο τμήμα Γαλατάς – Κολυμπάρι- Καστέλλι (Β΄ φάση), προϋπολογισμού 8,85 εκατ. ευρώ, το οποίο εκτελείται.
      . Το Μάρτιο του 2006 υπεγράφη η σύμβαση μελέτης και κατασκευής του τμήματος Αυχήν Αγκαθιάς-Χαμέζι, προϋπολογισμού 22 εκατ. ευρώ και ήδη εκτελείται.
      . Κατασκευή του τμήματος Μάλλια-όρια Νομών Ηρακλείου/Λασιθίου, προϋπολογισμού 15,9 εκατ. ευρώ. Δημοπρατήθηκε 31/7/06 και υπογράφεται η σύμβαση στις 15/1/2007.
      . Κατασκευή ισόπεδου κόμβου Παλαιοκάστρου, προϋπολογισμού 0,9 εκατ. ευρώ. Δημοπρατήθηκε 22/6/06 και έχει υπογραφεί η σχετική σύμβαση.
      . Β΄ κλάδος Παράκαμψης Ηρακλείου (Κ.Τ.Ε.Ο. - Α.Κ. ΓΟΥΒΩΝ), προϋπολογισμού 11,735 εκατ. ευρώ. Έχει παραδοθεί σε χρήση.
      . Β΄ κλάδος Παράκαμψης Ηρακλείου (Α.Κ. Αεροδρομίου - ΚΤ.ΕΟ.), προϋπολογισμού 12,6 εκατ. ευρώ. Υπογράφεται η σύμβαση εντός του Ιανουαρίου 2007.
      3. Από τα επτά έργα που αναφέρονται ως απενταχθέντα στην Ερώτηση του κ. Κεγκέρογλου, τα πέντε ανήκουν στην αρμοδιότητα της Περιφέρειας και των Νομαρχιακών Αυτοδιοικήσεων Κρήτης και τα οποία υλοποιούνται απρόσκοπτα με εξασφαλισμένη χρηματοδότηση και με στόχο ολοκλήρωσής των την 31/12/2008.
      4. Για τα υπόλοιπα δύο έργα που αναφέρονται και είναι αρμοδιότητα του ΥΠΕΧΩΔΕ, ισχύουν τα εξής:
      α) Για το Βόρειο Οδικό Άξονα Κρήτης εντάξαμε κατ αρχήν την εκπόνηση νέων μελετών αναβάθμισης σε αυτοκινητόδρομο, τμημάτων του ΒΟΑΚ μήκους 120 χλμ., με πίστωση 15,5 εκατ. ευρώ και την εκπόνηση νέων μελετών των τμημάτων του Διευρωπαϊκού Δικτύου της Κρήτης Ηράκλειο-Άγιοι Δέκα-Βιάννος-Ιεράπετρα-Παχειά Αμμος. Στη συνέχεια θα προωθήσουμε την ολοκλήρωση των μελετών για δημοπράτηση και ένταξη της κατασκευής των έργων στο Δ΄ ΚΠΣ.
      β) Για τον κάθετο άξονα προς Καστέλλι δημοπρατήσαμε το τμήμα Απομαρμά - Καστέλλι μήκους 7,9 χλμ. προϋπολογισμού 49 εκατ. ευρώ και προβλέπεται να υπογραφεί η σύμβαση κατασκευής του μέχρι τα τέλη Ιανουάριο του 2007. Προωθούμε ήδη το τμήμα Αγία Βαρβάρα-Απομαρμά μήκους 7,7 χλμ. για δημοπράτηση εντός του επομένου διμήνου.
      γ) Τα έργα αυτά δεν είχαν ενταχθεί σε κανένα πρόγραμμα (ΣΑΕ κλπ.) από την προηγούμενη Κυβέρνηση, όπως ανακριβώς αναφέρεται στην Ερώτηση του κ. Κεγκέρογλου, αλλά εντάχθηκαν για πρώτη φορά στο πρόγραμμα ΟΑΛΑΑ με την με αρ.πρωτ. ΕΥΔΕΠ-ΟΑΛΑΑ 2770/18.7.06 απόφαση του ΥΠΕΧΩΔΕ, με προϋπολογισμό 108,9 εκατ.ευρώ.
      Ο Υφυπουργός
      ΑΘΑΝΑΣΙΟΣ ΞΑΝΘΟΠΟΥΛΟΣ»
      ΠΡΟΕΔΡΕΥΩΝ (Γεώργιος Σούρλας): Ευχαριστούμε το συνάδελφο κ. Κεγκέρογλου. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Θα συζητηθεί η πρώτη με αριθμό 1886/30-11-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων εξοικονόμησης και αποδοτικότερης χρήσης των υδάτινων πόρων. 
      Αναλυτικότερα η ερώτηση του συναδέλφου έχει ως εξής: 
      «Στην ερώτησή μου 9068/22-3-2006 με το ίδιο θέμα, δεν δόθηκε καμία απάντηση σαν να μη σας απασχολεί το θέμα, τη στιγμή μάλιστα που τα ακραία καιρικά φαινόμενα διευρύνουν την περίοδο ξηρασίας με απρόβλεπτες συνέπειες.
      Επειδή η διαχείριση της ξηρασίας και η εξοικονόμηση νερού είναι σε παγκόσμιο επίπεδο και ιδιαίτερα στον ανεπτυγμένο κόσμο πρώτης προτεραιότητας δραστηριότητες, η δε Ευρωπαϊκή Ένωση με την Οδηγία 60/2000/ΕΚ διαμόρφωσε το πλαίσιο σε αυτήν την κατεύθυνση. 
      Επειδή στη χώρα μας, παρά το ότι η παραπάνω Οδηγία έχει μεταφερθεί στο εθνικό δίκαιο με το ν. 3199/03, εντούτοις αντιμετωπίζονται καθημερινά αυξημένα προβλήματα. Αυτά τα προβλήματα αφορούν κυρίως τις ιδιαιτερότητες του ελλαδικού χώρου, την υφιστάμενη κατάσταση (πολυνομία και πολυδιάσπαση αρμοδιοτήτων), το σχεδιασμό σε εθνικό και περιφερειακό επίπεδο και την έλλειψη σύγχρονων αντιλήψεων διαχείρισης της ζήτησης και κυρίως σε ό,τι αφορά τη γεωργική χρήση. Σε αυτά εντάσσεται και η έλλειψη στρατηγικής ανάκτησης και επαναχρησιμοποίησης των εκροών αστικών υγρών απόβλητων και άλλων περιθωριακών νερών, με σκοπό την εξοικονόμηση νερού. 
      Επειδή σε όλο τον κόσμο γίνεται προσπάθεια να υπάρξει όσο γίνεται πιο αποτελεσματική στρατηγική σε αυτόν τον τομέα, και μάλιστα εφαρμόζεται σε πολλές ανεπτυγμένες χώρες αποκεντρωμένο σύστημα διαχείρισης νερού και των υγρών αποβλήτων με ανακύκλωση σε επίπεδο μιας κατοικίας, όπως προέκυψε και από το Παγκόσμιο Συνέδριο για το νερό που έγινε πρόσφατα στην Κρήτη, αλλά και τη Διάσκεψη των Διευθυντών νερού των ευρωμεσογειακών χωρών στις 6-11-2006,
      Ερωτάται ο κύριος Υπουργός: 
      1. Τι μέτρα πρόκειται να λάβει, προκειμένου να αποκατασταθεί ή τουλάχιστον να βελτιωθεί η απόδοση της χρήσης των υδατικών πόρων και κυρίως η εξοικονόμηση νερού με περιορισμό των απωλειών, ανακύκλωση και γενικότερα αποδοτικότερη χρήση του. 
      2. Εάν προτίθεται να λάβει μέτρα που θα ενισχύουν τις δράσεις (δημόσιες, νομαρχιακές, δημοτικές ή ιδιωτικές) που θα εφαρμόζουν στην πράξη με μετρήσιμα και άμεσα αποτελέσματα τεχνολογίες εξοικονόμησης νερού.»
      Στη ερώτηση του κ. Στρατάκη θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης. 
      Ορίστε, κύριε Υπουργέ, έχετε το λόγο. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Το θέμα που θίγεται στην ερώτηση του συναδέλφου είναι σοβαρό, τίθεται με αρκετά ερωτήματα και θα προσπαθήσω να απαντήσω όσο πιο συνοπτικά μπορώ.
      Η Ελλάδα, ως μεσογειακή χώρα, αντιμετωπίζει το ενδεχόμενο να παρουσιαστεί το φαινόμενο της ξηρασίας, το οποίο βεβαίως θα έχει επιπτώσεις στους διαθέσιμους υδατικούς πόρους της χώρας. Ο σχεδιασμός της αντιμετώπισης ενός τέτοιου φαινομένου είναι μακροπρόθεσμος και απαιτεί τη συνεργασία των συναρμόδιων Υπουργείων και υπηρεσιών. 
      Με το ν.3199/2003 «περί προστασίας και διαχείρισης των υδάτων», έχει ενσωματωθεί η οδηγία 2000/60 στο εθνικό μας δίκαιο. Με το νόμο αυτό εισάγεται η ολοκληρωμένη διαχείριση των υδατικών πόρων. Κατ’ εξουσιοδότηση αυτού του νόμου έχουν εκδοθεί δύο κοινές υπουργικές αποφάσεις, η πρώτη «περί συστάσεως κεντρικής υπηρεσίας υδάτων» στο Υ.ΠΕ.ΧΩ.Δ.Ε. και η δεύτερη «περί συστάσεως διευθύνσεων υδάτων ανά περιφέρεια». 
      Οι αρμοδιότητες της κεντρικής υπηρεσίας υδάτων περιλαμβάνουν, μεταξύ άλλων, την κατάρτιση εθνικών προγραμμάτων προστασίας και διαχείρισης του υδάτινου δυναμικού της χώρας, το συντονισμό όλων των αρμόδιων υπηρεσιών και φορέων, την παρακολούθηση σε εθνικό επίπεδο, τόσο της ποιότητας όσο και της ποσότητας των υδάτων. 
      Τα σχέδια διαχείρισης που εκπονούνται ανά λεκάνη απορροής ποταμού, περιλαμβάνουν υποχρεωτικά μέτρα και προγράμματα παρακολούθησης της κατάστασης των υδάτων. Μέσα στο πλαίσιο των συγκεκριμένων μέτρων και προγραμμάτων αντιμετωπίζεται το πρόβλημα της ύδρευσης και της λειψυδρίας σε κάθε περιοχή. Επιπλέον, επιλέγονται και θεσπίζονται σε κάθε λεκάνη απορροής ποταμού, σύμφωνα με τις διατάξεις της κοινοτικής οδηγίας, συμπληρωματικά μέτρα, τα οποία αφορούν κώδικες ορθών πρακτικών, μέτρα διαχείρισης της ζήτησης, για παράδειγμα την προώθηση καλλιεργειών χαμηλών απαιτήσεων σε νερό, μέτρα επαναχρησιμοποίησης του νερού κ.λπ..
      Η κεντρική υπηρεσία υδάτων του Υ.ΠΕ.ΧΩ.Δ.Ε. έχει δρομολογήσει ήδη την υλοποίηση συγκεκριμένων δράσεων με καταληκτικό χρονοδιάγραμμα το τέλος του 2008. Περιλαμβάνεται στα μέτρα αυτά η παροχή υποστηρικτικών ενεργειών για την πλήρη εφαρμογή της οδηγίας 2000/60, η κατάρτιση προκαταρκτικών σχεδίων διαχείρισης των λεκανών απορροής ποταμών σε ολόκληρη τη χώρα… κ.α..
      Παράλληλα, σχεδιάζονται δράσεις, πρώτον, για τον προσδιορισμό και τη διαβάθμιση ευαίσθητων ζωνών, λαμβάνοντας υπ' όψιν οικονομικούς, κοινωνικούς και περιβαλλοντικούς παράγοντες, όπως είναι οι χρήσεις γης, η κατανομή και μεταβολή στο χρόνο κ.ο.κ., δεύτερον, για τον καθορισμό δεικτών, οι οποίοι θα αποτελούν τις τιμές κατωφλίου για τον προσδιορισμό των φαινομένων ξηρασίας, τρίτον, μέτρα για την πιο αποτελεσματική διαχείριση της ζήτησης των διαθέσιμων υδατικών πόρων, λαμβάνοντας υπ' όψιν πάντοτε τις οικονομικές και τις κοινωνικές συνθήκες σε κάθε περιοχή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υφυπουργό. 
      Ο κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Χαίρομαι, κύριε Υφυπουργέ, που τουλάχιστον στα λόγια αναγνωρίζετε ότι το θέμα είναι αρκετά σημαντικό. Και λέω «μόνο στα λόγια», γιατί διαπιστώνεται στην πράξη ότι όλα αυτά, τα οποία προβλέπονται και από τις οδηγίες και από τα προεδρικά διατάγματα ή και από τις κοινές υπουργικές αποφάσεις, είναι καταγραμμένα μόνο στα χαρτιά, στην πράξη δεν γίνεται τίποτα. 
      Μας μιλήσατε για σχεδιασμούς. Μας είπατε για τις διευθύνσεις των περιφερειών. Τις κάνατε στο προεδρικό διάταγμα ή στην υπουργική απόφαση, αλλά δεν έχουν στελεχωθεί. Σχέδια τέτοια, όπως είπατε, δεν υπάρχουν. Και θα ήθελα να καταθέσετε, αν έχετε στοιχεία, για ποιες υδρογεωλογικές λεκάνες ή για ποια συστήματα απορροών κ.λπ. έχουν δημιουργηθεί τέτοια σχέδια διαχείρισης και πότε και, εν πάση περιπτώσει, με βάση αυτά τα σχέδια, ποιες είναι οι λειτουργίες και οι δράσεις της πολιτείας, ώστε να ξεπεράσουμε το μεγάλο πρόβλημα. 
      Κύριε Υφυπουργέ, μία λαϊκή παροιμία λέει: «Όταν κανείς βλέπει το συρμό, δεν πρέπει να ψάχνει τον όφη». Συμβαίνει ιδιαίτερα αυτό το διάστημα να έχουμε έντονο το πρόβλημα της ανομβρίας. Θα έχουμε πολύ γρήγορα τεράστια προβλήματα. Και δεν είναι μόνο η χώρα μας, είναι και άλλες χώρες που το αντιμετωπίζουν. Παρακολουθούμε γενικότερα τα προβλήματα που υπάρχουν σε παγκόσμιο επίπεδο, την αύξηση της θερμοκρασίας και όλες αυτές τις επιπτώσεις στο περιβάλλον και το νερό είναι το πρώτο στοιχείο που πρέπει να προσέξουμε.
      Έχετε σταματήσει, ως Υπουργείο Περιβάλλοντος, Χωροταξίας και Δημοσίων Έργων που είχατε την αρμοδιότητα, όλες εκείνες τις δράσεις που έχουν να κάνουν με τον εμπλουτισμό των υδροφορέων. Τα νερά πέφτουν πολλές φορές στη θάλασσα κι όμως εμπλουτισμό των υδροφορέων δεν κάνουμε, τουλάχιστον σε ό,τι αφορά την Κρήτη, που γνωρίζω. Είχε ξεκινήσει μία τέτοια προσπάθεια, η οποία μάλιστα απέδωσε με πολύ μικρό κόστος και παρ’ όλα αυτά δεν έχει γίνει καμία περαιτέρω κίνηση, καμία περαιτέρω ενέργεια, ώστε να διασφαλιστεί το πραγματικά κοινωνικό αγαθό, που είναι το νερό.
      	Σας έχω κάνει ερωτήσεις για τον Αλμυρό όπου θα έχετε τη δυνατότητα να αξιοποιήσετε νερά που πάνε στη θάλασσα, επειδή είναι υφάλμυρα, γιατί υπάρχει πρόσμειξη με άλλα. Προς αυτήν την κατεύθυνση μου απαντάτε συνεχώς ότι δεν υπάρχουν ενδείξεις ότι θα έχουμε αποτέλεσμα. Υπάρχουν και κάποια στοιχεία, τα οποία νομίζω ότι δεν συνάδουν με αυτήν την αντίληψη, που εδώ μας μεταφέρετε ότι κι εσείς αγωνιάτε, ως Υπουργείο, για το τι πρόκειται να γίνει με την ξηρασία.
      	Θα ήθελα να παρακαλέσω αυτά τα πολύ σημαντικά ζητήματα να τα δείτε με την πρέπουσα προσοχή, διότι δεν είναι προσωπικό σας το θέμα ούτε κανενός μας από δω. Είναι πρόβλημα του λαού, είναι πρόβλημα της χώρας, είναι ένα τεράστιο ζήτημα, που νομίζω ότι έχουμε υποχρέωση είτε θέλουμε είτε όχι να το αντιμετωπίσουμε με όσο γίνεται σωστότερους τρόπους. 
      Είναι κρίμα που για τρεις χιλιάδες με τέσσερις χιλιάδες χρόνια πριν να υπάρχουν σχέδια διαχείρισης και πρακτικές από τους Μινωίτες, όπως τουλάχιστον αποδείχτηκε, όπως αναφέρω και στην ερώτηση, στο Παγκόσμιο Συνέδριο για το νερό που έγινε στην Κρήτη, και στη σημερινή εποχή, που άλλες χώρες έχουν προχωρήσει πιο πολύ από μας, να μην αξιοποιούμε ούτε αυτά που είχαμε πριν από τρεις χιλιάδες έως τέσσερις χιλιάδες χρόνια.
      	Κύριε Υπουργέ, θέλω να πιστεύω ότι αυτό το θέμα θα το δείτε με την πρέπουσα προσοχή.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Στρατάκη.
      	Ο κύριος Υπουργός έχει το λόγο για να δευτερολογήσει.
      	ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ε	υχαριστώ, κύριε Πρόεδρε.
      	Κατ’ αρχάς απαντώ στα όσα είπε ο κύριος συνάδελφος λέγοντας ότι το 2004, όταν ξεκινήσαμε στο Υ.ΠΕ.ΧΩ.Δ.Ε., ουσιαστικά μόλις και μετά βίας είχε ενσωματωθεί στο εθνικό μας δίκαιο η κοινοτική οδηγία 2000/60 και μάλιστα όχι αναλυτικά, αλλά μ’ ένα νόμο-πλαίσιο. Στην πορεία εκδόθηκαν, μετά από συνεργασία με τα συναρμόδια Υπουργεία –και ήταν πολλά αυτά- οι σχετικές κοινές υπουργικές αποφάσεις, οι οποίες εφαρμόζονται πλήρως από το 2005. Ετοιμάστηκε ένα μεγάλο προεδρικό διάταγμα, το οποίο πέρασε από το Συμβούλιο της Επικρατείας με το οποίο ουσιαστικά ολοκληρώνεται η ενσωμάτωσή της κοινοτικής οδηγίας. Αφορά το τεχνικό μέρος, το παράρτημα της κοινοτικής οδηγίας. Εκπονούνται σήμερα και ετοιμάζονται για όλη τη χώρα σχέδια διαχείρισης των υδατικών πόρων ανά υδατικό διαμέρισμα και θα εξειδικευθούν τα σχέδια αυτά ανά λεκάνη απορροής ποταμού. Συνεπώς, κύριε συνάδελφε, νομίζω ότι είναι ξεκάθαρο ότι γίνονται πολύ σοβαρά βήματα στην κατεύθυνση της ορθολογικής διαχείρισης των υδάτινων πόρων. 
      	Επιτρέψτε μου να πω ότι το χρονοδιάγραμμα, που τίθεται από τη κοινοτική οδηγία, σε ό,τι αφορά την εφαρμογή ακριβώς αυτών των μέτρων, είναι το τέλος του 2009. Όπως ανέφερα και στην πρωτομιλία μου και έχω επαναλάβει και άλλες φορές σ’ αυτήν την Αίθουσα, το Υ.ΠΕ.ΧΩ.Δ.Ε. θα είναι έτοιμο εγκαίρως. Θα έχει ετοιμάσει όλα αυτά τα σχέδια διαχείρισης των υδατικών πόρων μέχρι την ημερομηνία που τίθεται από την κοινοτική οδηγία.
      	Επιτρέψτε μου επίσης, κύριε Πρόεδρε, να αναφέρω ότι ως Υ.ΠΕ.ΧΩ.Δ.Ε. πρωτοστατούμε τόσο σε ευρωπαϊκό επίπεδο όσο και σε επίπεδο Μεσογείου σε ό,τι αφορά τη διαχείριση των υδάτινων πόρων. Αναφέρω ενδεικτικά ότι πολύ πρόσφατα, στις 6 και 7 Νοεμβρίου του 2006, ως Υ.ΠΕ.ΧΩ.Δ.Ε., συγκαλέσαμε στην Αθήνα τη Σύνοδο των Διευθυντών Νερού των χωρών της Ευρωμεσογειακής Συνεργασίας και της Νοτιοανατολικής Ευρώπης, τα αποτελέσματα της οποίας αυτούσια πέρασαν στο κείμενο του Συμβουλίου Υπουργών Περιβάλλοντος της Ευρωμεσογειακής Συνεργασίας που έγινε στις 20 Νοεμβρίου στο Κάιρο και όπου είχα την ιδιαίτερη τιμή να εκπροσωπήσω τη χώρα μας, ως επικεφαλής αντιπροσωπείας του Υ.ΠΕ.ΧΩ.Δ.Ε..
      	Ευχαριστώ θερμά, κύριε Πρόεδρε.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      	Θα συζητηθεί η δεύτερη με αριθμό 917/7-11-2006 ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Υγείας και Κοινωνικής Αλληλεγγύης, σχετικά με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες.
      	Η ερώτηση του κυρίου συναδέλφου έχει ως εξής: 
      	«Κινητοποιήσεις ξεκίνησαν οι εργαζόμενοι στο Νοσοκομείο «Παπανικολάου» της Θεσσαλονίκης με αίτημα την ακύρωση της απόφασης της διοίκησης του νοσοκομείου για εκχώρηση των υπηρεσιών σίτισης σε ιδιώτες.
      	Με ανακοίνωση του σωματείου τους καταγγέλλουν την ενέργεια αυτή της διοίκησης που έρχεται ως συνέχεια της εκχώρησης των τομέων καθαριότητας και φύλαξης σε ιδιώτες-εργολάβους και σημειώνουν ότι η πολιτική της σταδιακής εκχώρησης υπηρεσιών σε ιδιώτες συμβάλλει στην παραπέρα ιδιωτικοποίηση του δημόσιου συστήματος υγείας και στην ανατροπή των εργασιακών σχέσεων, χωρίς να εξυπηρετούνται τα συμφέροντα εργαζομένων και ασθενών για αποκλειστικά δημόσιο και δωρεάν σύστημα υγείας.
      Η πολιτική τόσο των προηγούμενων κυβερνήσεων του ΠΑ.ΣΟ.Κ. όσο και της σημερινής Κυβέρνησης της Νέας Δημοκρατίας, με την εκχώρηση υπηρεσιών σε ιδιώτες, αλλαγές στις εργασιακές σχέσεις, υποβάθμιση των υπηρεσιών που προσφέρονται, μετατρέπει την υγεία από κοινωνικό αγαθό που πρέπει να είναι και πρέπει να παρέχεται δωρεάν σε όλους, μέσα από αποκλειστικά δημόσιο σύστημα υγείας σε εμπορεύσιμο είδος.
      Επειδή οι εργαζόμενοι είναι αποφασισμένοι να κλιμακώσουν τις κινητοποιήσεις τους και επειδή υπεύθυνη για να δώσει λύσεις είναι η Κυβέρνηση αφού η πολιτική της δημιούργησε τα προβλήματα:
      Ερωτάται ο κύριος Υπουργός αν θα παρέμβει άμεσα για να ακυρωθεί η απόφαση της διοίκησης του Νοσοκομείου «Παπανικολάου» που εκχωρεί τον τομέα της σίτισης στους ιδιώτες εργολάβους όταν μάλιστα είναι γνωστό ότι ο ιδιώτης εργολάβος στο βωμό της αύξησης των κερδών του θα υποβαθμίσει την ποιότητα της παρεχόμενης σίτισης.»
      Στην ερώτηση του κ. Χουρμουζιάδη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      Ορίστε, κύριε Υπουργέ, έχετε το λόγο.  
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, με την ερώτηση αυτή του συναδέλφου κ. Χουρμουζιάδη, μού δίνεται η δυνατότητα να απαντήσω σε όλο το πρόβλημα, που δεν ισχύει μόνο για το Νοσοκομείο «Παπανικολάου», αλλά και για  πάρα πολλά άλλα νοσοκομεία στο χώρο της εστίασης. 
      Όπως ξέρετε το Νοσοκομείο «Παπανικολάου», το οποίο έχει μια δυναμικότητα οκτακοσίων κλινών, περίπου σαράντα τρεις χιλιάδες τετραγωνικά μέτρα, σε δεκαοκτώ κτήρια όπου αναπτύσσονται όλες οι νοσηλευτικές μονάδες, έχει έναν οργανισμό, που από πλευράς μαγείρων αυτήν τη στιγμή υπηρετούν έξι, ενώ οι οργανικές θέσεις είναι εννιά. Οι δε τραπεζοκόμοι είναι πενήντα δύο σε εκατόν δεκατέσσερις οργανικές θέσεις. 
      Αν δε ληφθεί υπ’ όψιν, σύμφωνα με την εισήγηση των αρμοδίων υπηρεσιών της διοικητικής υπηρεσίας του γραφείου των διατροφολόγων, βλέπει κάποιος ότι μέσα σ’ ένα χρονικό μικρό διάστημα ήδη θα αφυπηρετήσουν πάνω από δέκα άτομα αυτού το κλάδου με αποτέλεσμα το νοσοκομείο να μην μπορεί να λειτουργεί ευρύθμως στο χώρο της εστίασης. Γι’ αυτό υπήρξε εκ μέρους των υπηρεσιών εισήγηση προς το διοικητικό συμβούλιο, προς το Συμβούλιο της Διοίκησης του νοσοκομείου τι μέλλει γενέσθαι τους μήνες που έρχονται. 
      Η απόφαση από το Συμβούλιο Διοίκησης εστάλη στη Δ.Υ.ΠΕ. για να πάρουν τη δυνατότητα εκχώρησης της αρμοδιότητας να προβούν σε διαγωνισμό, ώστε να προσλάβουν τρεις μαγείρους και έναν ικανοποιητικό αριθμό τραπεζοκόμων για να μπορούν να έχουν τη διάθεση όλων των παρασκευασμάτων στις νοσηλευτικές μονάδες. 
      Αυτό είναι το ιστορικό της απόφασης του Συμβουλίου Διοίκησης. Βεβαίως η δική σας ερώτηση στρέφεται στο ότι οι εργαζόμενοι εφόσον εκχωρείται αυτό το έργο σε κάποιες ιδιωτικές επιχειρήσεις θα προβούν σε δυναμικές ενδεχομένως αναμετρήσεις. Πιστεύω ότι οι εργαζόμενοι στο Νοσοκομείο «Παπανικολάου» επειδή βλέπουν τις αδυναμίες του συστήματος από πλευράς παρασκευής όλων των παρασκευασμάτων για τους αρρώστους καταλαβαίνουν την αναγκαιότητα και πραγματικά θα υιοθετήσουν την άποψη αυτή του διοικητικού συμβουλίου, ώστε με ελεγκτικούς μηχανισμούς, τόσο από πλευράς διατροφολόγων όσο και από πλευράς κοστολόγων θα έχουν το καλύτερο αποτέλεσμα από πλευράς παρασκευής των διαφόρων διαιτών για τους αρρώστους με το μικρότερο κόστος.
      ΠΡΟΕΔΡΕΥΩΝ (Γεώργιος Σούρλας): Ο κ. Χουρμουζιάδης έχει το λόγο. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε. 
      Πραγματικά αυτό έγινε, όπως είπε ο κύριος Υπουργός. Η ερώτηση έδωσε την αφορμή να περιγράψουμε το πρόβλημα. Αλλά η απάντηση δεν καθησυχάζει ούτε εμάς που ρωτάμε αλλά ούτε και τους εργαζόμενους, οι οποίοι βλέπουν το πρόβλημα και ανησυχούν, άσχετα αν δεν κινητοποιούνται με το γνωστό τρόπο του κλεισίματος των δρόμων. Αλλά το πρόβλημα περιγράφεται. 
      Αυτήν τη στιγμή ένα από τα μεγαλύτερα νοσοκομεία της χώρας μας βρίσκεται χωρίς τη δυνατότητα να αντιμετωπίσει, κύριε Υπουργέ, βασικές ανάγκες, βασικά θέματα της λειτουργίας του. Απ’ ό,τι ξέρετε σε εργολάβο έχει ανατεθεί η φύλαξη, σε εργολάβο έχει ανατεθεί η καθαριότητα, σε εργολάβο έχει ανατεθεί το πλύσιμο των ρούχων και των άλλων κλινοσκεπασμάτων και τώρα θα εκχωρηθεί και η λειτουργία της σίτισης. 
      Ξέρετε πολύ καλά –εγώ, τουλάχιστον, έχω προσωπική πείρα από τους εργολάβους του πανεπιστημίου- κατά πόσο είναι διατεθειμένοι όλοι αυτοί οι εργολάβοι να αντιμετωπίσουν τις ανάγκες της λειτουργίας, η οποία τους ανατίθεται. Κυρίως ενδιαφέρονται για το κέρδος που θα προκύψει από αυτήν την ανάθεση. Προσλαμβάνουν λιγότερο προσωπικό, το αμείβουν με χαμηλότερες αμοιβές και έτσι το παραγόμενο έργο, κύριε Υπουργέ, δεν είναι αυτό που πρέπει να είναι και ιδιαίτερα σε μία πάρα πολύ ευαίσθητη περιοχή της λειτουργίας, όπως είναι η σίτιση. 
      Καταλαβαίνετε, λοιπόν, ότι δεν έχουμε μη κερδοσκόπους εργολάβους, όπως θα έχουμε πανεπιστήμια. Είναι δυνατόν να του ανατεθεί η λειτουργία της σίτισης και να παράγει μια υπηρεσία που θα πρέπει να είναι ανάλογη με τις ανάγκες του νοσοκομείου; Εμείς δεν το πιστεύουμε και γι’ αυτόν ακριβώς το λόγο θα επανέλθουμε για το θέμα αυτό με άλλη ερώτηση, δηλαδή  για το πώς θα αντιμετωπιστούν τα κενά. 
      Είπατε ότι υπάρχει ανάγκη για εκατόν δεκατέσσερις τραπεζοκόμους και υπηρετούν πενήντα δύο. Λείπουν, δηλαδή, πάνω από εξήντα τραπεζοκόμοι. Υπάρχει ανάγκη για δώδεκα μαγείρους και υπηρετούν μόνο εννέα. Δεν είναι δυνατόν να πιστεύουμε πραγματικά ότι ο εργολάβος θα αντιμετωπίσει αυτές τις ανάγκες. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Χουρμουζιάδη.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, πραγματικά είμαι υποχρεωμένος να σας πω με επιστημονικά δεδομένα, αυτό που επικρατεί σήμερα στα νοσοκομεία. Είτε το θέλουμε είτε δεν το θέλουμε τα νοσοκομεία λειτουργούν πλέον σε πάρα πολλά ευρωπαϊκά κράτη, αλλά και σε κράτη όλων των ηπείρων, με τρεις υπηρεσίες, με τη διοικητική, τη νοσηλευτική και την ιατρική υπηρεσία. Όλες οι άλλες λειτουργίες και υπηρεσίες έχουν εκχωρηθεί στον ιδιωτικό τομέα. Και αυτό γίνεται, γιατί έχει αποδειχθεί ότι τα νοσοκομεία κατ’ αυτό το μοντέλο λειτουργούν αρτιότερα, τεχνοκρατικά και οικονομικότερα. 
      Βεβαίως, δεν θα μπορέσω να σας πείσω, λόγω της ιδεολογικής σας συγκρότησης και να σας μεταπείσω. Όμως, είναι γεγονός ότι και στην πατρίδα μας υπάρχουν πλέον αυτά τα μοντέλα, τα οποία έχουν να επιδείξουν πολύ καλούς δείκτες και από πλευράς ποιότητας, αλλά και από πλευράς κόστους. 
      Όμως, κύριε Χουρμουζιάδη, όπως ξέρετε, όλα τα πράγματα θέλουν έλεγχο και εποπτικούς μηχανισμούς. Όταν, λοιπόν, αναπτύξουμε αυτούς τους μηχανισμούς και την υπευθυνότητα που πρέπει να έχουν αυτοί οι φορείς της παροχής τέτοιων υπηρεσιών, βλέπει κάποιος μεγάλη ποιοτική απόδοση, που την έχει  ανάγκη ο Έλληνας ασθενής. 
      Είχα την εμπειρία εδώ και δεκαεπτά χρόνια, με Υπουργό τον κ. Σούρλα, να είμαι Πρόεδρος στο Νοσοκομείο «Σωτηρία». Τότε έγινε μια μεγάλη ζημιά στο μαγειρείο και γι’ αυτό το κλείσαμε. Εκείνη την εποχή, σύμφωνα με στατιστική ανάλυση που είχαμε το λογιστικό κόστος όταν δώσαμε στην εταιρεία «OLYMPIC CATERING» για να καλύψει τις ανάγκες του νοσοκομείου έως ότου να επισκευάσουμε τα μαγειρεία, ήταν τέσσερις φορές λιγότερο. Αυτά τα νέα μοντέλα της διαχείρισης είναι αυτά που θέλουν έλεγχο και εποπτικούς μηχανισμούς, για να διασφαλίζεται η ποιότητα, αρκεί βέβαια να τηρούνται όλες οι σύγχρονες τεχνολογίες. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Το «αρκεί» είναι αβέβαιο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Αναφορές – ερωτήσεις δεύτερου κύκλου: 
      Θα συζητηθεί η πρώτη με αριθμό 2552/19-12-2006 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με την ίδρυση μονάδας υποκατάστασης του Οργανισμού κατά των ναρκωτικών (Ο.ΚΑ.ΝΑ.) στο Ηράκλειο Κρήτης. 
      Αναλυτικότερα η ερώτηση του κ. Κεγκέρολγου  έχει ως εξής:
      «Η ίδρυση και λειτουργία των μονάδων πρόληψης καθώς και των μονάδων υποκατάστασης είναι ευθύνη του Ο.ΚΑ.ΝΑ., που εποπτεύεται από το Υπουργείο Υγείας και Κοινωνικής Αλληλεγγύης. Σύμφωνα με τις κατευθύνσεις του Υπουργείου και του Ο.ΚΑ.ΝΑ. οι μονάδες υποκατάστασης πρέπει να δημιουργούνται σχετικά κοντά στα νοσοκομεία. 
      Στο Ηράκλειο Κρήτης έχει χωροθετηθεί μονάδα υποκατάστασης, προκειμένου να καλύψει τις ανάγκες της ανατολικής Κρήτης για την ίδρυση της οποίας έχουν γίνει αρκετές κοινοβουλευτικές παρεμβάσεις και η πολιτική ηγεσία του Υπουργείου έχει δεσμευθεί κατ’ επανάληψη. 
      Δυστυχώς, η πρόσφατη σύσκεψη, που έγινε στο γραφείο του Νομάρχη Ηρακλείου με την παρουσία του Προέδρου του Ο.ΚΑ.ΝΑ., δεν είχε αποτέλεσμα ως προς την εξεύρεση του χώρου που θα στεγάσει τη μονάδα και η υπόσχεση που δόθηκε από όλους για νέα σύσκεψη, στην οποία θα κατέθεταν συγκεκριμένες προτάσεις, δεν τηρήθηκε. Οι φορείς που εμπλέκονται στο συγκεκριμένο θέμα εκφράζουν μεν το ενδιαφέρον τους, αλλά ιδιαίτερα αυτοί που έχουν τη δυνατότητα δεν προχωρούν στις απαραίτητες αποφάσεις, ώστε να υπάρξει συγκεκριμένο αποτέλεσμα, που θα βάλει φρένο στο χαμό των νέων ανθρώπων.
      Επειδή δύο χρόνια τώρα που έχει τεθεί το θέμα της ίδρυσης της μονάδας στο Ηράκλειο δεν υπάρχει καμία ουσιαστική εξέλιξη και οι εποπτευόμενοι από το Υπουργείο σας φορείς και οργανισμοί Δ.Υ.ΠΕ.-Πα.Γ.Ν.Η.-Βενιζέλειο κ.λπ. μαζί με τους τοπικούς φορείς, πρέπει να συμβάλουν στην ίδρυση της μονάδας.
      Ερωτάται ο κύριος Υπουργός:
      Σε ποιες άμεσες ενέργειες θα προβεί προκειμένου να βρεθεί η βέλτιστη λύση και να ιδρυθεί επιτέλους η μονάδα υποκατάστασης του ΟΚΑΝΑ στο Ηράκλειο;».
      Στην ερώτηση του κ. Κεγκέρογλου θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, δεν αισθάνομαι ευτυχής να μην μπορώ να απαντήσω σε μία ερώτηση, την οποία και πάλι ο εκλεκτός συνάδελφος κ. Κεγκέρογλου θέτει για ένα τόσο μεγάλο, κορυφαίο ζήτημα, των  ναρκωτικών, στην ιδιαιτέρα του περιοχή και πατρίδα, το Ηράκλειο Κρήτης. 
      Όπως θα ενθυμείσθε, κύριε συνάδελφε, είχαμε την ευκαιρία με την πρώτη σας ερώτηση, που είχε κατατεθεί προ διμήνου θαρρώ, να κατέβω κάτω στο Ηράκλειο της Κρήτης, να βρεθούμε εκεί, να σχολιάσουμε το θέμα αυτό και παράλληλα την επομένη είχε κατέβει ο Πρόεδρος του Ο.ΚΑ.Ν.Α., σε μία σύσκεψη που έγινε στη νομαρχία, για να βρεθεί κάποια λύση της φιλοξενίας μιας τέτοιας μονάδας, για να μπορέσουμε πράγματι να αναπτύξουμε αυτήν τη δομή στην τόσο ευαίσθητη, από πλευράς εξαρτησιογόνων, περιοχή. Εστάθη αδύνατον να καταλάβουν κάποιοι ότι τις διάφορες σπαραξικάρδιες κραυγές αγωνίας και απελπισίας που βγάζουν θα έπρεπε και θα πρέπει να τις μετουσιώνουν σε πράξη και όχι να είναι αρνητές αυτών των μεγάλων κοινωνικών προσπαθειών.
      Θα πρέπει να γνωρίζετε ότι η απάντηση που δόθηκε από τους υπεύθυνους των τεχνικών υπηρεσιών και τη διοίκηση του πανεπιστημιακού νοσοκομείου, του Πα.Γ.Ν.Η.- που δεν υπήρξε ικανοποιητική για μένα και απεδείχθη ότι όντως η επιχειρηματολογία τους ήταν εν πολλοίς ψευδής, λέγοντας ότι έχει εξαντληθεί ο συντελεστής δόμησης και κατ’ αυτόν τον τρόπο δεν μπορούν να δώσουν χώρο προς χωροθέτηση μιας τέτοιας μονάδας- είναι ότι θα επανέλθουμε και στα  δύο νοσοκομεία. Όπως έχουν αναπτυχθεί τέτοιες μονάδες μέσα σε νοσοκομειακά συγκροτήματα- είχε αναπτύξει τις μονάδες αυτές της βουπενορφίνης, που ξεκίνησε ο πρώην Υπουργός, καθηγητής και ακαδημαϊκός, κ. Στεφανής, στη Ρόδο, στη Λαμία, στη Λιβαδειά και σε άλλα νοσοκομειακά καταστήματα- και κατ’ αυτόν τον τρόπο να δοθεί στους ασθενείς αυτούς –διότι περί ασθενών πρόκειται και ας το καταλάβουμε τέλος πάντων διότι φαίνεται το λέμε, αλλά πολλοί δεν θέλουν να το εννοήσουν ότι είναι πάσχοντες-  η ευκαιρία μέσα σ’ αυτούς τους νοσοκομειακούς σχηματισμούς να παίρνουν το υποκατάστατο και παράλληλα να έχουμε τη δυνατότητα της εργαστηριακής διερεύνησης που χρειάζονται αυτοί οι ασθενείς να έχουν.
      Το λέω αυτό, κύριε Κεγκέρογλου, διότι πραγματικά οι εναλλακτικές λύσεις είναι άλλες δύο, τις οποίες θα αναφέρω στη δευτερολογία μου, για να δώσουμε ακριβώς τη δυνατότητα και στην περιοχή σας, στο Νομό Ηρακλείου, να αναπτυχθεί μια τέτοια μονάδα.
      ΠΡΟΕΔΡΕΥΩΝ (Γεώργιος Σούρλας): Πριν πάρει το λόγο ο κ. Κεγκέρογλου, θα ήθελα να προσθέσω ότι στη δική μου πόλη, το Βόλο, έχει αποφασιστεί και έχει υπογραφεί πρωτόκολλο συνεργασίας μεταξύ της διοίκησης του νοσοκομείου και του Ο.ΚΑ.ΝΑ. και πολύ σύντομα θα λειτουργήσει η μονάδα υποκατάστατου με βουπενορφίνη.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ κύριε Πρόεδρε. 
      Πρέπει να υπενθυμίσω ότι η μονάδα υποκατάστασης στο Ηράκλειο έχει χωροθετηθεί, με την έννοια ότι περιλαμβάνεται στο σχεδιασμό του Ο.ΚΑ.ΝΑ.. Ενώ περιλαμβάνεται, λοιπόν, στο σχεδιασμό και όπως είπε ο κύριος Υπουργός όλοι εκφράζουν θετική γνώμη για την ίδρυση της μονάδας, παρατηρείται μια αναποτελεσματικότητα σε σχέση με την υλοποίησή της, που δεν τιμά ούτε την Κυβέρνηση, αλλά ούτε και το πολιτικό σύστημα συνολικά. 
      Αναρωτώνται και οι μανάδες και οι πατεράδες των παιδιών και των ασθενών των τοξικοεξαρτώμενων, γιατί αυτή η αναβλητικότητα. Γιατί για δύο με τρία χρόνια, που έχει τεθεί επί τάπητος το θέμα, δεν μπορεί να δρομολογηθεί αυτή η λύση και θα πρέπει να τους δώσουμε, κύριε Υπουργέ, απαντήσεις, θα έλεγα αυτήν τη φορά είναι η έβδομη ερώτηση, να μη δεσμευθούμε, αλλά να κάνουμε μόνο πράξη με συγκεκριμένες ενέργειες, αυτό το οποίο πιστεύουμε. Και δεν αμφισβητεί φυσικά κανείς για τη θετική γνώμη του φορέα, μόνο που συμβαίνει αυτό που είπατε, όταν έρθει η ώρα να πουν το «ναι» και να υλοποιηθεί αυτό για το οποίο εκφράζουμε ευχές, κάνουν ένα βήμα πίσω και δεν το θέλουν κοντά τους. 
      Όμως, οι οργανισμοί αυτοί εποπτεύονται από εσάς, από το Υπουργείο Υγείας και Κοινωνικής Αλληλεγγύης και δεν νομίζω ότι έχουν όλη εκείνη την ευθύνη να λένε συνεχώς «όχι». Θα πρέπει να το τεκμηριώνουν, διαφορετικά θα πρέπει να συνταυτιστούν με  μια κατεύθυνση, που υπάρχει από την πλευρά σας.
      Με χαρά πληροφορήθηκα ότι η καινούργια νομάρχης πήρε κάποιες πρωτοβουλίες, προκειμένου να δοθούν κάποιες λύσεις. Πολύ φοβάμαι ότι αν οι φορείς που εποπτεύονται από το Υπουργείο σας δεν συναινέσουν και δεν συνδράμουν αυτήν την προσπάθεια, πάλι δεν θα έχουμε αποτέλεσμα. 
      Και σας λέω, κύριε Υπουργέ, ότι δεν βαρύνει ούτε εσάς ούτε την Κυβέρνηση, αλλά συνολικά το πολιτικό σύστημα και με το δίκιο τους τότε οι άνθρωποι θα μιλούν για την αναποτελεσματικότητά μας.
       Γι’ αυτό θα ήθελα όχι με λόγια, αλλά με πράξεις το επόμενο διάστημα να υλοποιήσουμε αυτήν τη δέσμευση, η οποία έχει αναληφθεί. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε. 
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Είναι διακαής πόθος δικός μας και δικός σας να γίνει μια μονάδα υποκαταστάτων στο Νομό Ηρακλείου. Και παρά τις οποιεσδήποτε προθέσεις τις οποίες έχουμε και έχουν οι τοπικοί φορείς αναλάβει, εν τούτοις ξέρετε πολύ καλά ότι είναι δύσκολο να καταλάβει κάποιος ότι αυτοί οι πάσχοντες είναι συνάνθρωποί μας, μπορεί να είναι τα παιδιά τους, τα εγγόνια τους, οι φίλοι τους και οι κουμπάροι τους και παιδιά τα οποία έχουν άμεση ανάγκη αυτών των πρωτοβουλιών στη δράση κατά των εξαρτησιογόνων. 
      Ας το καταλάβει, λοιπόν, η τοπική κοινωνία, το έχω πει πολλές φορές αυτό, ας σταματήσει αυτήν την υποκρισία, την αναλγησία, το στρουθοκαμηλισμό πάνω στο θέμα των ναρκωτικών. Δεν υπάρχει κανένα στίγμα κοινωνικό, που να δίνει το οποιοδήποτε επιχείρημα άρνησης στον οποιονδήποτε για να μη δεχθεί δίπλα στο σπίτι του, στην επιχείρησή του, μια τέτοια μονάδα.
      Και αν κάποιοι πιστεύουν ότι ενδεχομένως τα περιουσιακά τους στοιχεία θα χάσουν την αξία τους, θα κερδίσει, όμως, η ανθρωπιά, την οποία θα προσφέρουν σε όλους τους συνανθρώπους μας.
      Κύριε συνάδελφε, η κ. Σχοιναράκη πήρε πρωτοβουλίες και πράγματι έχουν βρεθεί δύο εναλλακτικές προτάσεις. Δεν θα ήθελα ν’ αναφερθώ σε ποιες τοποθεσίες ακριβώς και εκεί υπάρχει η δυνατότητα, με την προετοιμασία της κοινωνίας, να υποδεχθούν αυτές τις μονάδες. 
      Χαίρομαι που έχετε αναλάβει μια τέτοια πρωτοβουλία  με όλους τους εκλεκτούς Κρήτες συναδέλφους εξ Ηρακλείου ορμωμένων, να δώσουμε τη δυνατότητα της επίλυσης.
      Από την πλευρά της Κυβέρνησης δεν υπάρχει πρόβλημα, όσον αφορά τη στελέχωση και όσον αφορά το πώς θα τα φτιάξουμε αυτά. Είναι θέμα νοοτροπίας. Είναι θέμα ότι πρέπει να πάρουμε τέτοιες πρωτοβουλίες να τους πείσουμε πια στην προετοιμασία της υποδοχής αυτής της φιλόξενης μονάδας για τα εξαρτησιογόνα, να δεχθούν τα παιδιά τους δίπλα για να γίνουν καλά. 
      Και ας καταλάβουν όσοι μας παρακολουθούν πως όπως δέχονται έναν καρκινοπαθή, που πηγαίνει στο νοσοκομείο και υποβάλλεται σε θεραπεία, σε χημειοθεραπεία σε ακτινοθεραπεία ή σε μια χειρουργική επέμβαση, έτσι και αυτοί είναι πάσχοντες και δεν έχουν κανένα πρόβλημα να έχουν το κοινωνικό στίγμα του αποκλεισμού, γιατί έτυχε να μπουν στο αδιέξοδο αυτό, που έχει διέξοδο με όλες αυτές τις μονάδες υποκατάστασης.  
      ΠΡΟΕΔΡΕΥΩΝ (Γεώργιος Σούρλας): Ας ελπίσουμε ότι θα έχει απήχηση και η δική σας έκκληση, κύριε Υπουργέ, και του κ. Κεγκέρογλου. 
      Καιρός είναι πλέον να αντιληφθούν κάποιοι «ευαίσθητοι» ότι δεν έχουν το μονοπώλιο της ζωής και να προσαρμοστούν.
      Τελευταία είναι η δεύτερη, η με αριθμό 930/7-11-2006 ερώτηση του Ανεξάρτητου Βουλευτή κ. Στέφανου Μάνου προς τον Υπουργό Οικονομίας και Οικονομικών, σχετικά με τον τρόπο υπολογισμού των αμοιβών των συμβολαιογράφων. 
      Ο κ. Μάνος γράφει την ερώτησή του με τη μικρότερη γραμματοσειρά. Εγώ, οφθαλμίατρος ων, εκτιμώ ότι έχετε οξύτατη όραση, αλλά όμως μας δυσκολεύετε.
      ΣΤΕΦΑΝΟΣ ΜΑΝΟΣ: Δεν θα το επαναλάβω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Μάνο, σας παρακαλώ.
      Η ερώτηση του κ. Μάνου έχει ως εξής:
      «Τις επόμενες ημέρες θα ανακοινωθούν οι νέες αντικειμενικές αξίες. Σύμφωνα με δημοσιεύματα του Τύπου, οι αυξήσεις αυτές σε περιοχές εντός σχεδίου πόλης θα αυξηθούν σε πολλές περιπτώσεις κατά 25% και σε περιοχές εκτός σχεδίου πόλης ενδέχεται να αυξηθούν μέχρι και 1.000%!
      Με την κοινή υπουργική απόφαση 40330 (ΦΕΚ Β559/5.5.2005) των Υπουργών Οικονομίας και Οικονομικών και Δικαιοσύνης, οι αμοιβές των συμβολαιογράφων συνδέονται ευθέως με τις αντικειμενικές αξίες των ακινήτων και συνεπώς τα εισοδήματα των συμβολαιογράφων θα αυξηθούν το 2007 σε σχέση με το 2006 κατά 25% μέχρι και 1.000%. Η κοινή απόφαση των δύο Υπουργών δημιουργεί ετήσιο εισόδημα, για μερικούς τουλάχιστον συμβολαιογράφους, που εύκολα υπερβαίνει το μισό εκατομμύριο ευρώ.
      Ερωτάται ο Υπουργός Οικονομίας και Οικονομικών: Σε ποια ηθική βάση στηρίζεται η απόφαση που προσδιορίζει την υποχρεωτικά ελάχιστη αμοιβή του συμβολαιογράφου σε ποσοστό ίσο με το 1,2% της αντικειμενικής αξίας του συμβολαιοποιούμενου ακινήτου;».
      Στην ερώτηση του κ. Μάνου θα απαντήσει ο Υφυπουργός Οικονομίας και Οικονομικών κ. Μπέζας.
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Κύριε συνάδελφε, η ερώτησή σας, η οποία απευθύνεται και στο συναρμόδιο Υπουργείο Δικαιοσύνης, μου δίνει την ευκαιρία να αναφερθώ σε ορισμένα ζητήματα σχετικά με τις αμοιβές των συμβολαιογράφων για τις μεταβιβάσεις ακινήτων. Όπως είναι γνωστό, ο συμβολαιογράφος είναι άμισθος δημόσιος λειτουργός, λειτουργός στον οποίο το κράτος εκχωρεί συγκεκριμένες αρμοδιότητες. Παράλληλα, όμως, το κράτος διατηρεί το δικαίωμα να καθορίζει το ύψος της αμοιβής για τη δραστηριότητά του, ώστε αυτός ο άμισθος δημόσιος λειτουργός να παραμένει αμερόληπτος και ανεξάρτητος. 
      Οι αμοιβές των συμβολαιογράφων, όπως αναφέρεται και στην ερώτησή σας, καθορίζονται με κοινές υπουργικές αποφάσεις των Υπουργών Δικαιοσύνης, Οικονομίας και Οικονομικών και οι πράξεις τις οποίες συντάσσουν οι συμβολαιογράφοι, διακρίνονται ως προς την αμοιβή τους σε δύο κατηγορίες, τις πάγιες και τις αναλογικές. Οι πάγιες αποτελούν την πλειοψηφία των πράξεων που συντάσσουν οι συμβολαιογράφοι και είναι πράξεις όπως πληρεξούσια, ένορκες βεβαιώσεις, συστάσεις ανωνύμων εταιρειών, ενώ οι αναλογικές είναι κυρίως οι πράξεις μεταβιβάσεων ακινήτων. Οι πράξεις για τις οποίες ο συμβολαιογράφος παίρνει αναλογική αμοιβή, δεν είναι προφανώς πράξεις καθημερινές για τον πολίτη, με την έννοια ότι δεν γίνονται καθημερινά από τους πολίτες μεταβιβάσεις ακινήτων. 
      Ρωτάτε ποια είναι η λογική με την οποία καθορίζεται ο αναλογικός συντελεστής. Απαντώ, λοιπόν, ότι η λογική με την οποία καθορίζεται ο αναλογικός συντελεστής, είναι η αμοιβή να συνδέεται με την αξία της σύμβασης. Επιπλέον, η αμοιβή του συμβολαιογράφου, πέρα από το κόστος της παροχής της συγκεκριμένης υπηρεσίας, καλύπτει και την προσωπική ευθύνη την οποία έχει ο συμβολαιογράφος έναντι των συμβαλλομένων σε περίπτωση που θα ανακύψει οποιοδήποτε πρόβλημα εγκυρότητας της δικαιοπραξίας.
      Το ποσοστό της αναλογικής αμοιβής που ισχύει σήμερα, είναι 1,2% επί της αντικειμενικής αξίας. Το ποσοστό έως το 1987 ήταν 1%. Αναπροσαρμόστηκε το 1988 από 1% σε 1,15% και το 1994 σε 1,2%, το ποσοστό αυτό, δηλαδή, ισχύει από το 1994. Η τελευταία κοινή υπουργική απόφαση του 2005, η με αριθμό 40330, αναπροσαρμόζει μόνο τις πάγιες αμοιβές των συμβολαιογράφων. Δεν αναπροσαρμόζει αυτό το ποσοστό, το οποίο εξακολουθεί, επαναλαμβάνω, να παραμένει από το 1994 στο 1,2%, επί μία περίπου δεκαετία.
      Τώρα, σε ό,τι αφορά ειδικότερα τις δικαιοπραξίες επί των ακινήτων, είναι προφανές ότι όταν υπάρχει αναπροσαρμογή των αντικειμενικών αξιών, θα υπάρχει και αναπροσαρμογή των αμοιβών των συμβολαιογράφων. Δεδομένου, όμως, ότι οι αντικειμενικές αξίες δεν αναπροσαρμόζονται κάθε χρόνο, παρατηρείται το φαινόμενο οι αμοιβές των συμβολαιογράφων είτε να αυξάνονται σε μία συγκεκριμένη χρονική περίοδο, εάν πραγματοποιηθεί αυτήν τη συγκεκριμένη χρονική περίοδο αύξηση των αντικειμενικών αξιών, είτε να παραμένουν σταθερές για μεγάλη χρονική περίοδο, όταν δεν υπάρχει αναπροσαρμογή των αντικειμενικών αξιών.
      Χαρακτηριστική βέβαια περίπτωση αποτελεί και η τελευταία αναπροσαρμογή, η οποία έγινε το 2006, συνεπεία της οποίας αυξήθηκαν και οι αμοιβές των συμβολαιογράφων. Βέβαια, αν λάβει κανείς υπόψη του ότι ο μέσος όρος αύξησης των αντικειμενικών αξιών ήταν της τάξης του 25% και ότι οι αμοιβές των συμβολαιογράφων είχαν να αυξηθούν πέντε χρόνια, προκύπτει ότι η μέση ετήσια αύξηση των αμοιβών τους ήταν περίπου της τάξης του 5% 
      Όσον αφορά τα συμβόλαια τα οποία συντάσσονται για τα αγροτεμάχια, δεν έχει γίνει τα τελευταία χρόνια αναπροσαρμογή στις αμοιβές των συμβολαιογράφων, διότι δεν έχουν μεταβληθεί από το 1999 οι αντικειμενικές αξίες για τα εκτός σχεδίου ακίνητα, τα οποία εδώ πρέπει να σημειώσω ότι έχουν πάρα πολύ χαμηλές αντικειμενικές αξίες, που δεν έχουν καμία απολύτως σχέση με τις πραγματικές αξίες της αγοράς. 
      Ολοκληρώνοντας, εκείνο το οποίο θέλω να δηλώσω, είναι ότι η Κυβέρνηση στην παρούσα φάση δεν σκέφτεται να μεταβάλει αυτόν τον αναλογικό συντελεστή ούτε σκέπτεται να θέσει οροφή στις αμοιβές των συμβολαιογράφων για τις πράξεις τις οποίες εκτελούν. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Μάνος έχει το λόγο.
      ΣΤΕΦΑΝΟΣ ΜΑΝΟΣ: Είναι, κύριε Πρόεδρε, η πέμπτη ή η έκτη φορά που φέρνω αυτό το θέμα στη Βουλή και είναι η πρώτη φορά που ο κύριος Υπουργός δήλωσε κατηγορηματικά ότι δεν σκέπτονται να αλλάξουν μια φαύλη ρύθμιση. Τουλάχιστον σήμερα αποσαφήνισε ότι θα διατηρήσουν τη φαυλότητα. 
      Να εξηγηθώ: Φαντάζομαι ότι υπάρχουν συμβολαιογράφοι που κάνουν συμβόλαια αγοροπωλησίας στο Πήλιο και φαντάζομαι ότι οι άνθρωποι αυτοί μέχρι σήμερα ζουν ευπρεπώς. Επίκειται αύξηση των αντικειμενικών αξιών στα αγροτεμάχια, που μπορεί να φθάσει και το δεκαπλάσιο των σημερινών αξιών, διότι, όπως είπε και ο κ. Μπέζας, οι τιμές αυτές είναι εξαιρετικά χαμηλές. Αυτό σημαίνει ότι με την απόφαση, που μόλις τώρα έγινε η δήλωση ότι δεν θα αναπροσαρμόσει ο κ. Αλογοσκούφης, οι συμβολαιογράφοι αυτοί που μέχρι σήμερα ζουν ευπρεπώς, θα διαπιστώσουν ότι δεκαπλασιάζεται το ετήσιο εισόδημά τους. Κατ’ αναλογίαν, θα συμβαδίζουν με τις αντικειμενικές αξίες. 
      Και το ερώτημά μου, κύριε Πρόεδρε και παύω πια να το απευθύνω στην Κυβέρνηση, αλλά το απευθύνω σε σας, είναι το εξής: Σε ποια ηθική βάση στηρίζονται οι αποφάσεις αυτής της Κυβέρνησης, όταν καθορίζουν τις αμοιβές διαφόρων κατηγοριών εργαζομένων στην Ελλάδα; Με ποια λογική ο συμβολαιογράφος θα δει το εισόδημά του να δεκαπλασιάζεται; Τι είναι αυτός; Όλοι οι άλλοι που ζουν με τη μισθολογική πολιτική της Κυβέρνησης, με το συν 3% ή με το συν 4%, τι είναι; Ηλίθιοι; Γιατί οι ταξιτζήδες θα πάρουν τώρα 7% ή δεν ξέρω εγώ πόση αύξηση; Έπρεπε να γίνουν συμβολαιογράφοι, για να δουν να αυξάνεται το εισόδημά τους κατά 500% ή 1000%; 
      Είπε πριν ο κύριος Υπουργός –μας εκλαμβάνει περίπου ως παιδιά του νηπιαγωγείου- το εξής: «Τι λέτε; Εδώ αυξήθηκε από το 1% σε 1,15% και μετά πήγε στο 1,2%». Μα, αυτά είναι ποσοστά, κύριε Πρόεδρε και οι αντικειμενικές αξίες επί των οποίων εφαρμόζονται τα ποσοστά, αυξάνονται κατά 30% ή 40%  ή 70%  ή και 100%. Αυτή είναι η πραγματικότητα, την οποία η Κυβέρνηση αρνείται να δει ή κάποιο στηρίζει τέλος πάντων, διότι αλλιώς δεν εξηγείται αυτό. Ξέρω κάποιους συμβολαιογράφους που έχουν κέρδη, τα οποία υπερβαίνουν το 1.000.000 ευρώ το χρόνο. Αυτούς καλύπτει η Κυβέρνηση; 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μάνο.
      Κύριε Υπουργέ, έχετε το λόγο.
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν καλύπτουμε κανέναν απολύτως. Είναι γεγονός ότι η αύξηση των αντικειμενικών αξιών συμπαρασύρει και τις συμβολαιογραφικές αμοιβές, αφού αυτές υπολογίζονται ως ποσοστό επί της αξίας των ακινήτων. Όμως, θα πρέπει να ληφθεί υπόψη αυτό το οποίο είπα και προηγουμένως, ότι οι αντικειμενικές αξίες δεν αναπροσαρμόζονται σε τακτά χρονικά διαστήματα. Στις περισσότερες των περιπτώσεων, περνά μια μεγάλη χρονική περίοδος, για να γίνει αναπροσαρμογή των αντικειμενικών αξιών. Όπως, επίσης, θα πρέπει να ληφθεί υπόψη ότι η συσχέτιση …
      ΣΤΕΦΑΝΟΣ ΜΑΝΟΣ: Κύριε Υπουργέ…
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Αυτό το κάναμε για λόγους ήπιας αναπροσαρμογής, για να μην υπάρχουν αναταράξεις στην αγορά των ακινήτων. 
      Επίσης, θα πρέπει να ληφθεί υπ' όψιν ότι η συσχέτιση της αμοιβής των συμβολαιογράφων με τις αντικειμενικές αξίες, είναι ένα σύστημα απολύτως διαφανές και ελέγξιμο, διότι ο πολίτης μπορεί να υπολογίζει και να ελέγχει την αμοιβή του συμβολαιογράφου. 
      Εξάλλου, αυτή η λογική της αναλογικής αμοιβής έχει ακολουθηθεί όχι μόνο από εμάς, αλλά από όλες τις κυβερνήσεις. Και εσείς ακόμα, κύριε συνάδελφε, το 1993, όταν ήσαστε Υπουργός Οικονομικών και προχωρήσατε σε αύξηση των αντικειμενικών αξιών, δεν μεταβάλατε τον αναλογικό συντελεστή ούτε θέσατε οροφή στις αμοιβές των συμβολαιογράφων. Και χωρίς να σας εκλαμβάνω για μικρά παιδιά και να υποτιμώ τη νοημοσύνη σας σε καμία περίπτωση,…
      ΣΤΕΦΑΝΟΣ ΜΑΝΟΣ: Μείωση των αντικειμενικών αξιών, κύριε Πρόεδρε!
      ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Όχι, μειώσατε τις αντικειμενικές τιμές στις ακριβές περιοχές και τις αυξήσατε στις φτηνές περιοχές. Αυτή είναι η πραγματικότητα. 
      Και εν πάση περιπτώσει, χωρίς να υποτιμώ τη νοημοσύνη σας, σας λέω ότι κρατείται για πολλά χρόνια αυτός ο αναλογικός συντελεστής στο 1,2%. Εδώ και δέκα χρόνια περίπου. Επιπλέον, θα ήθελα να σημειώσω και το εξής, το οποίο είναι σημαντικό: Οι συμβολαιογράφοι φορολογούνται για το εισόδημά τους σύμφωνα με τις πράξεις τις οποίες συντάσσουν, πράγμα το οποίο σημαίνει πρακτικά ότι μπορούν να ελεγχθούν εύκολα και αποτελεσματικά και ότι έχουν ελάχιστα περιθώρια φοροδιαφυγής. 
      Σε κάθε περίπτωση, εκείνο το οποίο θέλω να δηλώσω, είναι ότι η πολιτική του Υπουργείου, η πολιτική της Κυβέρνησης, είναι η μείωση των φορολογικών βαρών για τα ακίνητα. Η αναπροσαρμογή των αντικειμενικών αξιών δεν έχει εισπρακτικούς σκοπούς, αλλά έχει σαν στόχους την εξυγίανση της αγοράς και την αντιμετώπιση της φοροδιαφυγής. Όπως επίσης, στόχο εξυγίανσης της αγοράς έχει και το άλλο μέτρο, το οποίο έχουμε πάρει πρόσφατα, δηλαδή η επιβολή του Φόρου Προστιθέμενης Αξίας στις πωλήσεις των νεόδμητων οικοδομών. 
      Επίσης, πρέπει να ληφθεί υπ' όψιν ότι απλουστεύουμε και μειώνουμε τη φορολογία των ακινήτων, διότι με τις αλλαγές τις οποίες έχουμε εισαγάγει στη φορολογία κεφαλαίου, σταδιακά καταργείται ο φόρος μεταβίβασης ακινήτων, ο οποίος έφτανε στις περισσότερες περιπτώσεις το 11% και αντικαθίσταται με το τέλος συναλλαγής- το οποίο βαρύνει τον αγοραστή και είναι μόλις 1% επί της αντικειμενικής αξίας του ακινήτου- και με το φόρο αυτομάτου υπερτιμήματος, ο οποίος βαρύνει τον πωλητή και υπολογίζεται βάσει της διαφοράς μεταξύ της αξίας κτήσης και της αξίας πώλησης. 
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ. 
      Κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Υγείας και  Κοινωνικής Αλληλεγγύης
      Ψήφιση στο σύνολο του σχεδίου νόμου: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις».
      Το νομοσχέδιο θα ψηφιστεί στο σύνολο στη συνέχεια. 
      Υπουργείου Εσωτερικών, Δημόσιας Διοίκησης και Αποκέντρωσης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Μεταφορών και Επικοινωνιών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποιήσεις διατάξεων του Κώδικα Οδικής Κυκλοφορίας (κωδ. ν. 2696/1999, Φ.Ε.Κ. 57 Α΄)» σύμφωνα με τα άρθρα 72 παράγραφος 4 του Συντάγματος και 108  παράγραφος 7 του Κανονισμού της Βουλής. 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις  Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται. 
      ΠΡΟΕΔΡΕΥΩΝ (Γεώργιος Σούρλας):  Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Επανερχόμαστε στο νομοσχέδιο του Υπουργείου Υγείας και Κοινωνικής Αλληλεγγύης. 
      Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις».
      Το λόγο έχει ο κύριος Υπουργός για μία νομοτεχνική βελτίωση. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στην παράγραφο 6, του άρθρου 6, στο δεύτερο εδάφιο, μετά τη λέξη «μεταφορά» προστίθεται η φράση «του ανωτέρω προσωπικού». Δηλαδή γίνεται: «επιτρέπεται επίσης μετάταξη ή μεταφορά του ανωτέρω προσωπικού». Είναι μία διευκρίνιση. 
      ΠΡΟΕΔΡΕΥΩΝ (Γεώργιος Σούρλας): Είναι μία διευκρίνιση που δεν αλλάζει το νόημα. 
      Ευχαριστούμε, κύριε Υπουργέ. 
      Ερωτάται το Σώμα: Γίνεται δεκτό το νονομσχέδιο και στο σύνολο με τη νομοτεχνική βελτίωση του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Κατά πλειοψηφία. 
      ΒΕΡΑ ΝΙΚΟΛΑΪΔΟΥ: Κατά πλειοψηφία. 
      ΦΩΤΗΣ ΚΟΥΒΕΛΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία, με τη νομοτεχνική βελτίωση του κυρίου Υπουργού. 
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης: «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις» έγινε δεκτό κατά πλειοψηφία σε μόνη συζήτηση κατ’  αρχήν, κατ’ άρθρον και στο σύνολο με τη νομοτεχνική βελτίωση του κυρίου Υπουργού και έχει ως εξής: 
      
      (Να καταχωριστεί το κείμενο του νομοσχεδίου σελ. 42α)
      
      
      
      
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω  νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
      Εισερχόμαστε τώρα στη συζήτηση του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ».
      Η Διάσκεψη των Προέδρων στη συνεδρίαση της 18ης Ιανουαρίου 2007 απεφάσισε η συζήτηση αυτού του νομοσχεδίου να γίνει σε δύο συνεδριάσεις.
      Προφανώς σήμερα θα συζητήσουμε επί της αρχής του νομοσχεδίου.
      ΕΥΑΓΓΕΛΟΣ ΒΕΝΙΖΕΛΟΣ: Είναι κώδικας, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Κύριε Υπουργέ, θέλετε το λόγο;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης) : Κύριε Πρόεδρε, θέλω μόνο να διευκρινίσω ότι επειδή πρόκειται για κώδικα συζητείται με τη διαδικασία των κωδίκων. Επομένως δεν υπάρχει διαφορά μεταξύ αρχής και άρθρων. Είναι δύο μέρες γενικής συζήτησης. 
      ΠΡΟΕΔΡΕΥΩΝ (Γεώργιος Σούρλας):  Θα εφαρμόσουμε τη διαδικασία του κώδικα και στις δύο συνεδριάσεις. Αντιλαμβάνεσθε όμως ότι σήμερα κάποια ώρα πρέπει να ολοκληρωθεί η συνεδρίαση. Αυτό θα εξαρτηθεί και από το πόσοι θα είναι οι εγγεγραμμένοι συνάδελφοι. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει ως Κοινοβουλευτικό Εκπρόσωπο τον κ. Ζώη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Κολοζώφ ορίζει ως Κοινοβουλευτικό Εκπρόσωπο την κ. Βέρα Νικολαϊδου.
      Ο εισηγητής της Νέας Δημοκρατίας κ. Μαρκογιαννάκης έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Κυρίες και κύριοι συνάδελφοι, οι χρόνιες παθογένειες της Δημόσιας Διοίκησης είναι δεδομένο ότι καθιστούν αδήριτη την ανάγκη της διοικητικής μεταρρύθμισης. Προβλήματα, όπως η χαμηλή ποιότητα παρεχομένων υπηρεσιών, το μεγάλο κόστος, η προβληματική οργάνωση, ο συγκεντρωτισμός των δημοσίων υπηρεσιών, η έλλειψη αξιολόγησης, η απουσία ελέγχου, η έλλειψη εμπιστοσύνης των πολιτών, η διαφθορά στις κρατικές υπηρεσίες, έχουν υπονομεύσει την αποτελεσματικότητα  της Δημόσιας Διοίκησης και σε τελική ανάλυση την ποιότητα της δημοκρατίας. 
      Η επίλυση αυτών των διαρθρωτικών προβλημάτων, σε συνδυασμό με την πάταξη του πελατειακού συστήματος, προβάλλουν ως απόλυτα επιτακτικές ανάγκες. Η κατοχύρωση της διαφάνειας, της ουσιαστικής αξιολόγησης, της αξιοκρατίας, των συνεχών ελέγχων για την αποτελεσματικότητα των δαπανών, η πάταξη της γραφειοκρατίας, η άρση της πολυνομίας, η προτεραιότητα στην εξυπηρέτηση του πολίτη, η αξιοποίηση των νέων τεχνολογιών, της πληροφορικής και των επικοινωνιών για την εφαρμογή της ηλεκτρονικής διοίκησης, αποτελούν το πλέγμα των αναγκαίων αλλαγών που συνθέτουν ένα νέο πρόσωπο Δημόσιας Διοίκησης, στην οποία δεν θα αρμόζουν οι χιλιοειπωμένοι χαρακτηρισμοί πανταχόθεν, όπως αντιπαραγωγική, ράθυμη, κομματικοποιημένη, σπάταλη, διεφθαρμένη, αναποτελεσματική. Είναι χαρακτηρισμοί που όλοι μας κατ’ ιδίαν και δημόσια διατυπώνουμε, αλλά η αλήθεια είναι ότι ελάχιστα έχουμε κάνει μέχρι τώρα για να διορθώσουμε τα κακώς κείμενα. Ενίοτε -και με τις δικές μας ενέργειες και συμπεριφορές- γίναμε οι ίδιοι υπαίτιοι της κακοδαιμονίας που ταλανίζει τη Δημόσια Διοίκηση της χώρας μας.
      Αντιμετωπίζοντας τη Δημόσια Διοίκηση όχι ως τον κύριο μοχλό ανάπτυξης του τόπου και ως μέσο εξυπηρέτησης του πολίτη, αλλά ως οχυρό που πρέπει να αλωθεί χάριν του κομματικού συμφέροντος, προσφέραμε τις χειρότερες υπηρεσίες στην κοινωνία. Δυστυχώς, αυτή είναι η πικρή αλήθεια. Έχουμε κακή Δημόσια Διοίκηση και γι’ αυτό δεν φταίνε οι δημόσιοι υπάλληλοι, αλλά ευθύνονται προεχόντως εκείνοι που εδίδαξαν ότι για να έχουν εξέλιξη, τα προσόντα τα οποία απαιτούνται δεν είναι η εργατικότητα, το ήθος, η γνώση, αλλά ο κομματισμός και η πίστη σ’ ένα κόμμα.
      Εκείνο που προείχε επί μακρόν, ήταν να γίνει ο δημόσιος υπάλληλος κομματικός υπηρέτης, δικός μας. Έτσι παρατηρείται το φαινόμενο να ανέρχονται στην κλίμακα της υπαλληλικής ιεραρχίας και να καταλαμβάνουν θέσεις -κλειδιά οι ασπόνδυλοι, που μεταβαλλόντουσαν σε πραιτοριανούς του κόμματος, καταδυναστεύοντας τον κάθε ικανό και έντιμο υπάλληλο, ο οποίος αν είχε τη δύναμη να αντισταθεί μέχρι το τέλος, οδηγείτο κυριολεκτικά στην εξόντωση. Έτσι δημιουργήθηκαν όλα αυτά τα αρνητικά φαινόμενα, που με άνεση όλοι, ακόμη και εκείνοι που φέρνουν τη μείζονα ευθύνη, διεκτραγωδούν και περιγράφουν με τα μελανότερα χρώματα.  
      Θα πρέπει, αγαπητοί συνάδελφοι, να το παραδεχθούμε ότι ο κομματισμός είναι η κατάρα της Δημόσιας Διοίκησης. Και θα πρέπει περαιτέρω να παραδεχθούμε ότι αυτό το φαινόμενο, ιδιαίτερα σε κάποιες περιόδους, τις τελευταίες δεκαετίες, είχε γιγαντωθεί. Για την πρόσληψη στο δημόσιο και την περαιτέρω εξέλιξη, ήταν απαραίτητο το κομματικό πιστοποιητικό. Βασική συνιστώσα και παράγοντα της προσπάθειας για ανασυγκρότηση της Δημόσιας Διοίκησης- και συνακόλουθα του κράτους- αποτελεί η εισαγωγή ενός νέου σύγχρονου θεσμικού πλαισίου, που θα ρυθμίζει τις προσλήψεις και την εν γένει υπηρεσιακή κατάσταση των δημοσίων υπαλλήλων, οι οποίοι κατά το άρθρο 103 του Συντάγματος είναι οι εκτελεστές της θέλησης του κράτους. Του κράτους και όχι του κόμματος!
      Ο ισχύων δημοσιοϋπαλληλικός κώδικας είναι ο ν.2683/99 με τις τροποποιήσεις που έφερε ο ν. 3260/04. Η αναθεώρηση του ν. 2683/99 κατέστη επιτακτική, για να επιτευχθεί η λειτουργικότητα και παραγωγικότητα της Δημόσιας Διοίκησης για πάρα πολλούς λόγους. Κατ’ αρχάς, ήταν ένα πάγιο αίτημα της Α.Δ.Ε.Δ.Υ. και είναι ασφαλώς θετικό για το ανώτατο συνδικαλιστικό  όργανο των δημοσίων υπαλλήλων το ότι συμμετείχε στη σύνταξη του σχεδίου το οποίο σήμερα συζητάμε και μάλιστα είναι χαρακτηριστικό το ότι πάρα πολλές από τις εισηγήσεις οι οποίες έγιναν από την Α.Δ.Ε.Δ.Υ., έγιναν δεκτές στο σύνολό τους από τον  κύριο Υπουργό και έχουν καταχωριστεί στο κείμενο. Μπορώ να πω μάλιστα ότι ουσιαστικές διαφωνίες δεν υπήρχαν. Το πάγιο, λοιπόν, αίτημα της Α.Δ.Ε.Δ.Υ. ήταν ένας από τους λόγους. 
      Επίσης, είχε γίνει αντιληπτό ότι το υπάρχον θεσμικό πλαίσιο επέτρεπε την εκδήλωση και συντήρηση πολλαπλών παθογενειών. Τέλος, η εναρμόνιση των διατάξεων, σύμφωνα με την πρόσφατη νομολογία του Συμβουλίου της Επικρατείας, με το Κοινοτικό Δίκαιο και πάρα πολλοί άλλοι λόγοι επέβαλαν τελικά το να έχουμε ένα νέο δημοσιοϋπαλληλικό κώδικα. Και πράγματι είναι νέος δημοσιοϋπαλληλικός κώδικας και ασφαλώς δεν είναι σωστό αυτό το οποίο ελέχθη από πλευράς Αξιωματικής Αντιπολίτευσης κατά τη διάρκεια των συζητήσεων στη Διαρκή  Επιτροπή Δημόσιας Διοίκησης, Δημόσιας Τάξης και Δικαιοσύνης, ότι θα μπορούσε να γίνει κάποια τροποποίηση του ισχύοντος μέχρι τώρα δημοσιοϋπαλληλικού κώδικα, διότι επέρχονται σοβαρότατες αλλαγές και καινοτομίες, οι οποίες αλλάζουν τελείως τη φιλοσοφία του δικαίου, το οποίο θα διέπει τους δημοσίους υπαλλήλους.
      Εγώ, αγαπητοί συνάδελφοι, θα μπορούσα  να εστιάσω και να συγκεντρώσω την τοποθέτησή μου μόνο στα άρθρα 84 έως 86, που καθορίζουν τον τρόπο με τον οποίο γίνεται η επιλογή των τμηματαρχών, διευθυντών και γενικών διευθυντών, που πράγματι  είναι μια επανάσταση, η οποία μπορεί να πει κανείς ότι βάζει τα θεμέλια για μια Δημόσια Διοίκηση σωστή, αντικειμενική, μακριά από τον κομματισμό και με συνέχεια. Είμαι, όμως, υποχρεωμένος, επειδή υπάρχουν τουλάχιστον πενήντα τροποποιήσεις, τροποποιήσεις οι οποίες αποτελούν πράγματι τομές στο δίκαιο για τους δημοσίους υπαλλήλους, να σταχυολογήσω και να αναφέρω κάποια από τα νέα δεδομένα τα οποία καλούμαστε να ψηφίσουμε, διότι είναι χαρακτηριστικά και δείχνουν τη νοοτροπία, δείχνουν την τάση η οποία επικρατεί σήμερα στη Κυβέρνηση και στο Υπουργείο Εσωτερικών,  Δημόσιας Διοίκησης και Αποκέντρωσης,  μια τάση που ασφαλώς θέλει να καταδείξει ότι γίνεται πράξη εκείνο που κατά καιρούς έχουμε πει, δηλαδή ότι θέλουμε μια Δημόσια Διοίκηση που να υπηρετεί τον πολίτη και όχι να υπηρετεί το κόμμα,  όπως γίνονταν μέχρι τώρα. 
      Αναφέρω έτσι χαρακτηριστικά κάποιες από τις περιπτώσεις, οι οποίες -κατά την άποψή μου- είναι αξιόλογες και πρώτα από όλα, εκείνο το οποίο αναφέρεται στο άρθρο 1, όπου εκτός από την αξιοκρατία, την κοινωνική αλληλεγγύη και τη μεγίστη δυνατή απόδοση κατά την εργασία, που διέπουν την πρόσληψη και την υπηρεσιακή κατάσταση των δημοσίων υπαλλήλων, τίθεται και η αρχή της ισότητας. Αυτό μπορεί να πει κάποιος ότι είναι μια φραστική διατύπωση; Όχι, είναι και σημειολογική. Δείχνει πια ότι είναι στέρεα απόφαση και πεποίθηση της σημερινής Κυβέρνησης κάτι να αλλάξει σ’ αυτό που λέγεται «Δημόσια Διοίκηση». 
      Δεν υπάρχει πλέον ανώτατο όριο ηλικίας στην πρόσληψη των δημοσίων υπαλλήλων, εκτός εάν με απόφαση του αρμόδιου Υπουργού Εσωτερικών,  Δημόσιας Διοίκησης  και Αποκέντρωσης και εισήγηση της αρμόδιας αρχής, της υπηρεσίας που κάνει την πρόσληψη, υπάρχουν ειδικοί λόγοι ως εκ της φύσεως της υπηρεσίας, ώστε να τεθεί ανώτατο όριο ηλικίας.
      Συμμετοχή των συνδικαλιστών στον καθορισμό του αριθμού των προσλήψεων κατ’ έτος. Μέχρι τώρα δεν συνέβαινε αυτό. Τώρα, όμως, επειδή ακριβώς τα συνδικαλιστικά όργανα γνωρίζουν τις ανάγκες μιας υπηρεσίας καλύτερα ασφαλώς από κάθε άλλο, ζητείται η γνώμη, όχι βέβαια δεσμευτική, γιατί υπάρχουν και άλλοι παράγοντες οι οποίοι προσδιορίζουν το ποιοι και πόσοι θα προσληφθούν, όπως παράγοντες κυρίως οικονομικοί και άλλοι. 
      Διαφάνεια στην περιουσιακή κατάσταση των δημοσίων υπαλλήλων: Κακά τα ψέματα, αγαπητοί συνάδελφοι, μέχρι σήμερα υποβάλονταν μεν δηλώσεις «πόθεν έσχες», αλλά μόνο ο φόβος από το ενδεχόμενο μήπως γίνει κάποιος έλεγχος, συνέβαλε στο να είναι αληθείς οι δηλώσεις οι οποίες υποβάλονταν. Στην πραγματικότητα, οι έλεγχοι ήταν ελάχιστοι. 
      Με το νέο σύστημα, το οποίο καθιερώνεται, όλες οι δηλώσεις θα ελέγχονται από υπηρεσία του Υπουργείου Οικονομικών και μάλιστα για κάποιες κατηγορίες υπαλλήλων που μέχρι τώρα υπήρχε κάποιος πιο σφικτός έλεγχος, όπως είναι οι εφοριακοί και άλλοι, ο έλεγχος θα γίνεται από τον Επιθεωρητή Δημόσιας Διοίκησης, ο οποίος ασφαλώς και γνώσεις έχει καλύτερες, αλλά προπάντων έχει και εχέγγυα αντικειμενικότερης κρίσης, έρευνας και ελέγχου. 
      Επιμηκύνεται η προθεσμία παραγραφής των αξιώσεων του δημοσίου κατά των υπαλλήλων σε περίπτωση που θα διαπράξουν οποιοδήποτε αδίκημα και θα ζημιώσουν το δημόσιο. Τα δύο έτη γίνονται πέντε και ως χρόνος έναρξης της παραγραφής λαμβάνεται ο χρόνος που έλαβε γνώση το αρμόδιο όργανο για την υποβολή της αίτησης καταλογισμού. 
      Απλουστεύεται η διαδικασία μονιμοποίησης. Μέχρι τώρα, για να μονιμοποιηθεί ένας δημόσιος υπάλληλος έπρεπε να περάσει δύο χρόνια δοκιμαστικής υπηρεσίας στο δημόσιο και να συνέλθει το αρμόδιο υπηρεσιακό συμβούλιο, το οποίο θα τον μονιμοποιούσε. Σήμερα αυτοδικαίως, με την πάροδο των δυο ετών, μονιμοποιείται, σύμφωνα με τη ρύθμιση που γίνεται. Απλά, αν υπάρχουν πειθαρχικές διώξεις ή πειθαρχικές ποινές, τότε καθίσταται αναγκαίο να συνέλθει το υπηρεσιακό συμβούλιο, το οποίο θα αποφασίσει αν θα πρέπει να μονιμοποιηθεί. 
      Προβλέπεται η έκδοση προεδρικού διατάγματος από το Υπουργείο Εσωτερικών, Δημόσιας Διοίκησης και Αποκέντρωσης, με το οποίο θα προσδιορίζονται οι όροι υγιεινής στις υπηρεσίες και επιπλέον θα διευκολύνεται το καθεστώς των αδειών, ιδίως για τις επικίνδυνες και ανθυγιεινές εργασίες, όπου πράγματι η ιδιαιτερότητα της προσφερομένης εργασίας επιβάλλει και μια ιδιαίτερη μεταχείριση. 
      Ενισχύεται και κατά τρόπο εναργή φαίνεται το πρόσωπο της κοινωνικής αλληλεγγύης του κράτους, με την πρόβλεψη χορήγησης αδειών για τη συμμετοχή σε ομαδική αιμοληψία. Το καθεστώς των αδειών για τις μονογαμικές οικογένειες γίνεται ευνοϊκότερο. Επίσης, μπαίνουν κανόνες που επιτρέπουν τη χορήγηση γονικής άδειας και στον πατέρα σε ορισμένες περιπτώσεις και γενικότερα γίνεται περισσότερο δίκαιο και κοινωνικό το σύστημα των αδειών, όπως και ό,τι αφορά τις πολύτεκνες μητέρες και άλλα. 
      Στην αρχή, αγαπητοί συνάδελφοι, είπα ότι εκείνο που ενισχύεται περισσότερο με το νέο Κώδικα, είναι η αντικειμενικότητα στην πρόσληψη αλλά και στην εξέλιξη των δημοσίων υπαλλήλων. Μέχρι σήμερα, απ’ ό,τι γνωρίζουμε όλοι μας, οι τμηματάρχες, οι διευθυντές και οι γενικοί διευθυντές στην ουσία επελέγοντο σύμφωνα με τις ορέξεις και την κρίση που έκανε η εκάστοτε κυβέρνηση. Δεν υπήρχε κάτι το οποίο θα μπορούσε να αποτρέψει τις αυθαιρεσίες. Ασφαλώς αυτό συνέβαλε στο να παρατηρούνται τα φαινόμενα, τα οποία ανέφερα στην αρχή της τοποθέτησής μου. 
      Σήμερα για πρώτη φορά θεσμοθετούνται αντικειμενικά κριτήρια, τα οποία -όσον αφορά τους τμηματάρχες- είναι απόλυτα και για τους διευθυντές και για τους γενικούς διευθυντές, σε ποσοστό 90% κατά μέσο όρο περίπου και επιβάλλουν την αξιοκρατική προαγωγή για τρία χρόνια επί θητεία. Αυτά τα κριτήρια είναι απόλυτα αξιοκρατικά. Βεβαίως, επιβάλλεται για τους διευθυντές και τους γενικούς διευθυντές και η συνέντευξη, αλλά είναι ελαχίστη η επιρροή την οποία ασκεί στην τελική αξιολόγηση, γεγονός που έκανε ακόμα και την Α.Δ.Ε.Δ.Υ. να αποδεχθεί αυτό το σύστημα.
      Όλοι στη διάρκεια των συζητήσεων στη Διαρκή Επιτροπή δεχθήκαμε –και η Αξιωματική Αντιπολίτευση και η Αριστερά- ότι οι ρυθμίσεις, οι οποίες επέρχονται, είναι σωστές, δίκαιες και συμβάλλουν στο να έχουμε μια καλύτερη Δημόσια Διοίκηση. Και εκείνο που είναι εντυπωσιακό, είναι το εξής: Ενώ συμφωνούμε στο ότι όλες οι ρυθμίσεις είναι σωστές και δεν υπάρχει καμία αντίρρηση, δεν υπάρχει και καμία αντίθετη πρόταση, ούτε καν συμπληρωματική. Το μόνο που έγινε, ήταν μια γενική κριτική, ότι θα έπρεπε να έχουμε ένα νέο Κώδικα με άλλο ύφος, άλλο ήθος –αυτά είναι τα γνωστά, τα οποία λέγονται-  αλλά δεν υπάρχει μια συγκεκριμένη πρόταση, δηλαδή ότι θα έπρεπε να έχει προστεθεί αυτό ή θα πρέπει  να αφαιρεθεί τούτο. 
      Εν τούτοις, ερχόμαστε εν τέλει και λέμε: «Δεν ψηφίζουμε τον Κώδικα». Γιατί; Διότι τα άρθρα 84 έως 86, που ρυθμίζουν κατά τρόπο διαφορετικό τις προαγωγές στις θέσεις των τμηματαρχών, διευθυντών και γενικών διευθυντών, δεν θα ισχύσουν ευθύς μετά την ψήφιση του σχεδίου νόμου, αλλά από την 1η Ιανουαρίου 2008, δηλαδή μετά από δέκα μήνες. Και το μεγάλο πρόβλημα είναι αυτό! Δηλαδή η ουσία παραγνωρίζεται κι επειδή ακριβώς υπάρχουν αντικειμενικές δυσκολίες, που έχουν να κάνουν με το νέο του συστήματος, με την έλλειψη εκθέσεων, όπως με αναλυτικό τρόπο είπε ο κύριος Υπουργός, ερχόμαστε και λέμε ότι «δεν το ψηφίζουμε». Και δεν φθάνει το ότι λέμε πως δεν το ψηφίζουμε, αλλά αρχίζουμε και τις γνωστές κορώνες, με τις οποίες διανθίζουμε την τοποθέτησή μας σε κάθε περίπτωση, ιδίως από την πλευρά της Αξιωματικής Αντιπολίτευσης, δηλαδή περί «κράτους της Δεξιάς», περί «γαλάζιων παιδιών», περί «εκατοντάδων χιλιάδων προσλήψεων» και όλα αυτά τα οποία ακούσαμε στη διάρκεια της συζήτησης στη Διαρκή Επιτροπή, που ασφαλώς δεν έχουν καμία σχέση με την πραγματικότητα.
      Εγώ, επειδή είμαι σίγουρος ότι μετά από λίγο θα ακουστούν πάλι τα ίδια πράγματα, διότι δυνατότητα να ασκηθεί ουσιαστικά κριτική για το σχέδιο του Κώδικα δεν υπάρχει, προκαλώ τον οποιονδήποτε από τώρα, εάν έστω και μια περίπτωση διορισμού μονίμου έχει υπόψη του, ο οποίος δεν έγινε με βάση τα αντικειμενικά κριτήρια ή δια του Α.Σ.Ε.Π., να μας το πει επωνύμως σε λίγο που θα ανέβει στο Βήμα και ας μη μας μιλούν για συμβασιούχους, που και αυτοί μέσω Α.Σ.Ε.Π. προσλαμβάνονται ή για τις συμβάσεις έργου, που μειώνονται σε σχέση με τις πράγματι εκατοντάδες χιλιάδες συμβάσεις έργου, που είχαμε επί κυβερνήσεων του ΠΑ.ΣΟ.Κ., διότι ασφαλώς δεν πείθουν κανένα. 
      Και θα ήθελα μόνο να υπενθυμίσω το εξής: Κρατούσατε  ομήρους επί δεκαετίες ολόκληρους τους συμβασιούχους, τους οποίους εσείς είχατε προσλάβει, είτε με συμβάσεις έργου, σε πολλές περιπτώσεις είτε ως συμβασιούχους και ήρθε τούτη εδώ η Κυβέρνηση και τους μονιμοποίησε με αντικειμενικές διαδικασίες. Και ερωτώ: Εσείς θα το κάνατε αυτό το πράγμα ποτέ; Για να απαντήσετε στον εαυτό σας, δείτε τι κάνατε με το ν. 2190, από τα άρθρα 25 και επέκεινα, που είναι πράγματι μνημείο φαυλότητας. Ο ν. 2190 μπορεί να καθιέρωσε το Α.Σ.Ε.Π., αλλά από το άρθρο 25 και μετά οι ρυθμίσεις που έγιναν είναι πράγματι μνημείο φαυλότητας, που έτσι μόνο θα μείνει στην πολιτική ιστορία του τόπου. 
      Αγαπητοί συνάδελφοι, το σχέδιο νόμου το οποίο καλούμαστε να ψηφίσουμε είναι πράγματι όχι ένα βήμα αλλά ένα άλμα μπροστά, ένα άλμα προς το καλύτερο, ένα άλμα υπέρ της κοινωνίας, της προόδου και της ανάπτυξης του τόπου. Γι’ αυτό σας καλώ να το ψηφίσουμε όλοι.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαρκογιαννάκη. 
      Το λόγο έχει ο εισηγητής του ΠΑ.ΣΟ.Κ. κ. Σαλαγιάννης. 
       ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, ο Δημοσιοϋπαλληλικός Κώδικας που φέρνει για κύρωση στη Βουλή η Κυβέρνηση αποκαλύπτει, αναδεικνύει με τον πιο απτό και πιο απροκάλυπτο τρόπο τη θρασύτητα με την οποία κυβερνά.  Επαναλαμβάνω: τη θρασύτητα με την οποία κυβερνά και τη βαθύτατη υποκρισία, την οποία έχει αναγάγει σε μέγιστη τέχνη. 
      Ο συνάδελφος εισηγητής που κατέβηκε από το Βήμα μίλησε για νέο καινοτόμο Υπαλληλικό Κώδικα. Για να δούμε, λοιπόν, πόσο νέος είναι ο Υπαλληλικός Κώδικας που καλούμαστε να κυρώσουμε σήμερα.
      Από τα εκατόν εξήντα εννέα άρθρα του, τα εκατόν είκοσι πέντε περίπου είναι αυτούσια μεταφορά του ισχύοντα Κώδικα σ’ αυτό το σχέδιο νόμου. Τριάντα με τριανταπέντε διατάξεις του έχουν μικροαλλαγές και μικροπροσθήκες. Αυτός είναι ο νέος, ο καινοτόμος νέος Υπαλληλικός Κώδικας. Πολλές από τις αλλαγές αυτές αποτελούν ενσωμάτωση διατάξεων που είχαν ψηφιστεί με άλλους νόμους μετά το 1999 που ψηφίστηκε ο ισχύων Κώδικας.
      Να αναφέρω το όριο ηλικίας για τις προσλήψεις; Είναι διάταξη νόμου του 2002. Να αναφέρω τον ετήσιο προγραμματισμό των προσλήψεων, τις άδειες για αιμοληψία, τις ειδικές άδειες για όσους ασχολούνται με ηλεκτρονικούς υπολογιστές, την επιτάχυνση της εξέλιξης όσων έχουν διδακτορικά διπλώματα; Προβλέπονται από τον ισχύοντα Κώδικα.
      Έχει ο νέος Κώδικας και μερικές νέες θετικές διατάξεις. Είναι αυτές που αναφέρονται στη διευκόλυνση της μητρότητας, στη διευκόλυνση των γονέων, στη γονική άδεια και στον πατέρα, σ’ αυτές που αναφέρονται σε χήρες, μητέρες, άγαμες, που έχουν αναπηρία. Επίσης, υπάρχει μία πολύ σοβαρή διάταξη που αφορά τις μετατάξεις από Υπουργείο σε Υπουργείο ή σε άλλη υπηρεσία ή σε νομικό πρόσωπο δημοσίου δικαίου και αντιστρόφως που όμως μένουν ανολοκλήρωτες γιατί δεν υπάρχουν κριτήρια με τα οποία θα γίνουν αυτές οι διατάξεις. Είναι μια πολύ σοβαρή διάταξη, η οποία είναι ανοιχτή πάλι σε φαυλοκρατία. 
      Αυτά που ακούσαμε μέχρι τώρα μπορεί να αποτελέσουν στοιχεία ενός νέου καινοτόμου Κώδικα και χρειαζόταν να ξαναέρθει εδώ νέος Κώδικας, όταν ο παλιός είναι από το 1999; Χρειαζόταν να έρθει νέος Κώδικας; Και γιατί δεν φέρνατε διατάξεις νόμου να τις συζητήσουμε διεξοδικά και πιο ουσιαστικά;
      Η αλήθεια είναι όμως, αγαπητοί συνάδελφοι, ότι ο πυρήνας αυτού του Κώδικα, το πραγματικά και ουσιαστικά καινοτόμο στοιχείο του είναι η εισαγωγή συστήματος αντικειμενικών κριτηρίων στην αξιολόγηση των καινούργιων δημοσίων υπαλλήλων, στον τρόπο επιλογής των προϊσταμένων των οργανικών μονάδων. Πραγματικά καινοτόμα διάταξη, ανολοκλήρωτη κατά την άποψή μας, όμως καινοτόμα και θα άξιζε ο κόπος να μιλήσουμε γι’ αυτή.
      Έκανε αποδεκτή η Κυβέρνηση μετά από ενάμιση-δυο χρόνια συζήτηση με την ΑΔΕΔΥ –γιατί αυτή ήταν η συζήτηση- αυτήν τη διάταξη. Την έκανε αποδεκτή, αλλά η κυβερνητική πολιτική δεν την άντεξε, αγαπητοί συνάδελφοι. Και έρχεται στο ακροτελεύτιο άρθρο και την ακυρώνει, λέει, δηλαδή, ότι ενώ όλα τα άρθρα και όλες οι διατάξεις ισχύουν άμεσα, το άρθρο 84, 85 και 86 αναστέλλεται για 1/1/2008. Για οκτώ μήνες κάνουμε συζήτηση; Ε, όχι βέβαια. 
      Είναι απλό και αποκαλυπτικό. Οι προσωρινοί προϊστάμενοι που μέσα σε μια νύχτα περίπου είκοσι πέντε χιλιάδες αντικατέστησαν την αποκεφαλισμένη ηγεσία της Δημόσιας Διοίκησης έχουν τριετή θητεία. Η θητεία όλων λήγει στο 2007.  Και αφού λήγει στο 2007 και δεν υπάρχει ο νέος Κώδικας και δεν ισχύουν οι διατάξεις του νέου Κώδικα, με ποια κριτήρια θα επανακριθούν; Με τα κριτήρια του κ. Παυλόπουλου. 
      Ποια είναι τα κριτήρια του κ. Παυλόπουλου; Είναι μόνο πόσα χρόνια υπηρεσίας έχεις και πόσο κομματικός είσαι και μην τύχει βέβαια και είσαι συνοδοιπόρος, μήπως, δηλαδή, οι πασόκοι σου έδωσαν προαγωγή. Μ’ αυτά τα κριτήρια πάμε τρία χρόνια ακόμα, ουσιαστικά, δηλαδή, η διάταξη αρχίζει να εφαρμόζεται το 2011. Περί αυτού πρόκειται.
      Στο μεταξύ οι προσωρινοί γίνονται μόνιμοι, συντηρούμε το καθεστώς των προσωρινών και αναστηλώνουμε και όσους από τα δικαστήρια έχουν πέσει με τις νέες κρίσεις. Αυτή είναι η διάταξη του κ. Παυλόπουλου. Αυτό είναι το κομβικό σημείο, το θεμέλιο του νέου Κώδικα που καλούμαστε σήμερα να ψηφίσουμε.
      Επαίρεται η Κυβέρνηση ότι είχε τη σύμφωνη γνώμη της Α.Δ.Ε.Δ.Υ.. Η Κυβέρνηση έφερε ένα νομοσχέδιο στο οποίο η Α.Δ.Ε.Δ.Υ. διαφώνησε. «Νέος Κώδικας επί της ουσίας δεν υφίσταται», τα είπε αυτά ο εκπρόσωπος της Α.Δ.Ε.Δ.Υ. στη διακομματική επιτροπή. Και είπε επί λέξει: «Απλά υπάρχει ένας Κώδικας που προσπαθήσαμε να τροποποιήσουμε. Ένα σημείο βασικό που υπάρχει στο νέο Κώδικα αφορά τις μεταβολές. Τα υπόλοιπα είναι ζητήματα τεχνικού χαρακτήρα που ούτε ιδιαίτερο λόγο είχαμε να διαφωνήσουμε ούτε ιδιαίτερο λόγο είχαμε να αρνηθούμε. Δηλαδή αν θα γίνουν οι προσλήψεις χωρίς όριο ηλικίας ή αν θα χορηγήσουμε ή θα αφαιρέσουμε άδεια παραπάνω, δεν ήταν το καθοριστικό στοιχείο για τη δική μας στάση. Η συνολική μας στάση –και είμαι περήφανος γι’ αυτό ως μέλος της Α.Δ.Ε.Δ.Υ.- καθορίστηκε από το πόσο σοβαρά βλέπουμε το θέμα της εξέλιξης στη Δημόσια Διοίκηση».
       Και παρακάτω: «Αν θέλουμε σοβαρά να μιλάμε για Κώδικα, θα πρέπει σήμερα κιόλας να αφαιρεθεί η τελευταία διάταξη του Κώδικα που έφερε στη Βουλή το Υπουργείο Εσωτερικών». 
      Το τι προβλέπει, αγαπητοί συνάδελφοι, να γίνει στο ενδιάμεσο, το 2007 με τις επανακρίσεις, το λέει πάλι ο ίδιος εκπρόσωπος επί λέξει: «Στον προηγούμενο Κώδικα υπήρχε το εξής κριτήριο, που δεν  υπάρχει στο νόμο σας, κύριε Παυλόπουλε: Ότι για να γίνεις γενικός διευθυντής όφειλες τουλάχιστον να έχεις κάνει δύο θητείες διευθυντής». Αυτή τη στιγμή το μοναδικό κριτήριο που μπαίνει για γενικός διευθυντής είναι να είσαι ΠΕ, πρώτου βαθμού με είκοσι τρία χρόνια υπηρεσία.  Κανένα απολύτως άλλο κριτήριο. 
      «Μπορείτε και τον κηπουρό σας να τον κάνετε γενικό διευθυντή,  κύριε Παυλόπουλε», είπε ο εκπρόσωπος της Α.Δ.Ε.Δ.Υ., όπως και συνέβη. Σήμερα, έχετε γενικούς διευθυντές που δεν έχουν διατελέσει διευθυντές: Ένας είναι στη Νομαρχία Αθηνών και ένας είναι στο Υπουργείο Μεταφορών. 
      Με αυτόν το νόμο, λοιπόν, θα κριθεί όλη η ηγεσία της Δημόσιας Διοίκησης για τα επόμενα τρία, τέσσερα χρόνια. Περί αυτού πρόκειται, κύριοι συνάδελφοι. 
      Η αξιοκρατία την οποία επικαλείται η Κυβέρνηση είναι σε αναστολή. Η διαφάνεια είναι σε αναστολή. Η αποτελεσματικότητα είναι σε αναστολή. Σε πλήρη διάταξη είναι ο αυταρχισμός και ο κομματισμός που επιβάλλει η Κυβέρνηση της Νέας Δημοκρατίας. 
      Εμείς θα ρωτήσουμε ευθέως τον κ. Παυλόπουλο και θα μας απαντήσει μετά, όταν θα ανέβει στο Βήμα. Κλείνει τρία χρόνια κυβερνητικής θητείας, τι προσέφερε στη Δημόσια Διοίκηση; Ποια μεγάλη τομή έχει κάνει; Πόσα βήματα μπροστά και ποια έχει κάνει στη Δημόσια Διοίκηση; Στο μεγαλύτερο θέμα της χώρας σήμερα τι έχει κάνει; Ποια τομή; Ποιο βήμα μπροστά έχει κάνει; 
      Εμείς βλέπουμε ένα σωρό βήματα πίσω. Χώνει τη Δημόσια Διοίκηση πιο βαθιά στον κομματισμό, πιο βαθιά στην αναξιοκρατία, πιο βαθιά στη γραφειοκρατία, στο συγκεντρωτισμό και στην αναποτελεσματικότητα. 
      Τι να πούμε; Να πούμε για τις προσλήψεις, αυτήν την αθλιότητα με τις συνεντεύξεις; Είπε ο αγαπητός συνάδελφος: «Πείτε μου ένα μόνιμο δημόσιο υπάλληλο που μπήκε από το παράθυρο.» Και εγώ τον ρωτάω: «Ας μας πει η Κυβέρνηση πόσους μόνιμους δημόσιους υπαλλήλους διόρισε μέσω του Α.Σ.Ε.Π., πόσους με σύμβαση έργου και πόσους με συμβάσεις εργασίας». Να μας πει πόσες χιλιάδες είναι και πόσους μετρημένους στα δάκτυλα είχαν οι άλλοι. 
      Κάνατε, κύριε συνάδελφε, το ίδιο ερώτημα και στον εκπρόσωπο της Α.Δ.Ε.Δ.Υ. ο οποίος σας απάντησε το εξής: «Υπάρχουν χιλιάδες συμβάσεις έργου σήμερα. Στην υπηρεσία που υπηρετώ και είμαι διευθυντής από τους εκατό υπαλλήλους οι σαράντα δύο είναι με σύμβαση έργου … 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Πολύ λιγότεροι από όσους επί ημερών σας. 
      ΝΙΚΟΛΑΟΣ ΣΑΛΑΓΙΑΝΝΗΣ: Και είστε ευτυχείς γι’ αυτό ... 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Πολύ λιγότεροι. 
      ΝΙΚΟΛΑΟΣ ΣΑΛΑΓΙΑΝΝΗΣ: Λοιπόν, το Α.Σ.Ε.Π. είναι σε κρίση. Το διαλύσατε. Όργιο προσλήψεων με συμβάσεις έργου. 
      Όργια αποσπάσεων και μεταθέσεων. Όργιο νέων επιτροπών. Εκατοντάδες νέες επιτροπές με χιλιάδες καλοαμειβόμενες θέσεις. Περί αυτού πρόκειται. 
      Εμείς δεν ζητάμε από τη Νέα Δημοκρατία να κάνει τομές, δεν ζητάμε να δει τη δομή του κράτους αποκεντρωμένη. Δεν ζητάμε από τη Νέα Δημοκρατία να μιλήσει για περιφερειακή συγκρότηση της χώρας. Δεν ζητάμε ούτε καν αυτό που υποσχέθηκε, να συγχωνεύσει υπηρεσίες, οργανισμούς, Υπουργεία. Δεν τα ζητάμε, γιατί ξέρουμε ότι δεν πρόκειται να τα κάνει, δεν είναι στη λογική της. 
      Ζητάμε, όμως, το απλό και το αυτονόητο. Ορθολογική διαχείριση της Δημόσιας Διοίκησης –τουλάχιστον αυτό- μέσα στο πλαίσιο μιας συντηρητικής διακυβέρνησης, με σοβαρότητα, με υπευθυνότητα και με ευθύνη. Αυτό το ελάχιστο ζητάμε.
      Υπάρχει σήμερα πολίτης στη χώρα, υπάρχει σε καμιά δημοσκόπηση έστω και ένας –αυτά να σας θυμίσω ότι τα κάνει η Νέα Δημοκρατία- που να είναι ευχαριστημένος με τον τρόπο που διοικεί η Κυβέρνηση σήμερα τη Δημόσια Διοίκηση; Υπάρχει έστω και ένας; Εγώ ξέρω αρχές δημόσιες, ανεξάρτητες αρχές οι οποίες κρούουν τον κώδωνα του κινδύνου, σημαίνουν συναγερμό, αγαπητέ κύριε Μαρκογιαννάκη.
      Η πολιτική σας στη Δημόσια Διοίκηση, αγαπητοί συνάδελφοι, προλειαίνει το έδαφος για να ανθίζουν κάθε λογής σύμβουλοι και παρασύμβουλοι, κουμπάροι, για να επιβιώνουν κάθε λογής παράγκες. Προλειαίνει το έδαφος. Ανεξάρτητα με το ποιες είναι οι προθέσεις σας, η λογική με την οποία κινείστε στη Δημόσια Διοίκηση αποτελεί εύφορο έδαφος για τέτοιου είδους φαινόμενα.
      Το ερώτημά μας είναι, πώς είναι δυνατόν να τα ανέχεστε, πώς είναι δυνατόν να μην προβληματίζεστε και πώς είναι δυνατόν να βλέπουμε τα ίδια πρόσωπα τη μια με χειροπέδες και την άλλη να φιγουράρουν μπροστά-μπροστά στις εκδηλώσεις των νομαρχών σας. Πιστεύω ότι καμιά άλλη εποχή και ποτέ άλλοτε δεν θα συνέβαινε κάτι τέτοιο. Καλλιεργείτε μια άθλια νοοτροπία που πιστεύω ότι κάνει πολύ μεγάλη ζημιά στην κοινωνία και στη Δημόσια Διοίκηση.
       Κύριοι συνάδελφοι, επικαλείστε το παρελθόν. Εμείς δεν λέμε ότι στο παρελθόν φτιάξαμε μια σπουδαία Δημόσια Διοίκηση. Έχει πρόβλημα η Δημόσια Διοίκηση και υπάρχει αγωνία όλων μας γι’ αυτήν. Αφορά την ανάπτυξη της χώρας και αφορά την υπεράσπιση του πολίτη και των δικαιωμάτων του. Αναφέρεστε στο 1981 και λέτε τι έκανε τότε η κυβέρνηση. Ήταν άλλες εποχές, μετά από σαράντα, πενήντα χρόνια καθεστώς της Δεξιάς. Εμείς, όμως, κάναμε πολύ θετικά βήματα, ιδίως στη δεύτερη οκταετία μας. Ακουμπήστε πάνω σ’ αυτά. Μόνο τα Κ.Ε.Π. σεβαστήκατε και δεν ξέρουμε για πόσο καιρό ακόμη. Τίποτα άλλο. Δεν είχε τίποτα άλλο να επιδείξει. 
      Αν ήθελε κάποιος να βρει ένα μήνυμα που σηματοδοτεί αυτό που έλεγε η Νέα Δημοκρατία «επανίδρυση του κράτους», κατά τη γνώμη μου το μήνυμα αυτό προς την κοινωνία είναι ένα. Στη Δημόσια Διοίκηση είναι απλή η διαδρομή. Με μέσον διορίζεσαι, με μέσον καταλαμβάνεις καλή, προσοδοφόρα θέση, με μέσον προάγεσαι στην ιεραρχία και αν σε πιάσουν να παρασπονδείς, με μέσον τη βγάζεις καθαρή.
      Με αυτήν τη λογική, κύριοι συνάδελφοι, δεν πρόκειται να δει τη Δημόσια Διοίκηση που έχει ανάγκη αυτός ο τόπος. Γι’ αυτό καταψηφίζουμε αυτό το νομοσχέδιο, ως ένα νομοσχέδιο βαθύτατα υποκριτικό.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαλαγιάννη.
      Το λόγο έχει η εισηγήτρια του Κομμουνιστικού Κόμματος Ελλάδος κ. Νικολαΐδου.
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κυρίες και κύριοι Βουλευτές, έρχεται σήμερα για συζήτηση και ψήφιση ο Υπαλληλικός Κώδικας και από την αρχή θέλουμε να πούμε ότι θεωρούμε κατ’ αρχάς απαράδεκτο το γεγονός ότι ένα τόσο σοβαρό νομοθέτημα που θα καθορίζει τη Δημόσια Διοίκηση της χώρας, εργασιακές σχέσεις, δικαιώματα, υποχρεώσεις, πειθαρχικό δίκαιο και υπηρεσιακή κατάσταση εργαζομένων, έρχεται με τη διαδικασία των κωδίκων –απ’ ό,τι φαίνεται έτσι έχουν έρθει, από μια ιστορική αναδρομή και τις προηγούμενες φορές στη Βουλή- χωρίς φυσικά να μπορεί να παρθεί υπ’ όψιν καμία πρόταση, καμία κριτική.
      Είπε ο αγαπητός συνάδελφος της Πλειοψηφίας ότι δεν έγινε καμία κριτική. Μα, έχει και κανένα νόημα να γίνουν προτάσεις ή κριτική; Συζητάμε στην επιτροπή, συζητάμε εδώ στην Ολομέλεια και ειλικρινά, αισθάνομαι σαν να μας λέτε «πείτε ό,τι θέλετε, εμείς θα περάσουμε αυτό που υποτίθεται ότι είναι και σχέδιο». Δεν έχει και πολύ ουσία αυτή η συζήτηση, από τη στιγμή που είναι προαποφασισμένο. 
      Έρχεται η Κυβέρνηση, όπως μέχρι σήμερα και όλες οι κυβερνήσεις, και παρά την προσπάθεια που γίνεται για άλλη μια φορά να παρουσιάσει το νέο Κώδικα, όπως τον χαρακτηρίζει, σαν μια μεγάλη καινοτομία που σέβεται την αξιοπρέπεια, την προσωπικότητα και τα δικαιώματα των δημοσίων υπαλλήλων, με στόχο την αποτελεσματικότητα της Δημόσιας Διοίκησης, αυτός κινείται και πάλι στην ίδια λογική της χειραγώγησης των εργαζομένων για τη μετατροπή τους σε ένα πειθήνιο γρανάζι που θα προωθεί τις αντιλαϊκές πολιτικές. 
      Αυτό το ομολογεί στη σελίδα 3 της αιτιολογικής έκθεσης, όπου αναφέρει συγκεκριμένα για τη Δημόσια Διοίκηση ότι είναι μοχλός για την επιτυχία του συνόλου των μεταρρυθμίσεων και πυλώνας -επί λέξει η αναφορά- για την επιδίωξη της ανάπτυξης και της ανταγωνιστικότητας για την εξυπηρέτηση του πολίτη. Αυτό είναι το κύριο από όλο τον υποτιθέμενο Κώδικα. 
      Επίσης πρέπει να πούμε από την αρχή ότι αυτός ο νέος Κώδικας που έρχεται για ψήφιση δεν έχει καμία σχέση μ’ αυτά που πάλευαν μέχρι σήμερα οι δημόσιοι υπάλληλοι, το κίνημα, δηλαδή, με τον αγώνα για να κατοχυρώσουν και να διευρύνουν τα δημοκρατικά δικαιώματα και τις κατακτήσεις τους, με σεβασμό στην προσωπικότητα και την αξιοπρέπεια των εργαζομένων.  
      Επίσης, οι όποιες θετικές αναφορές που υπάρχουν σε κάποια σημεία, αφ’ ενός μεν είναι περιορισμένες πίσω από τις ίδιες τις κατακτήσεις που είχαν οι υπάλληλοι όλα αυτά τα χρόνια μέχρι σήμερα και αφ’ ετέρου σε μεγάλο βαθμό αναιρούνται ή φαλκιδεύονται από μια σειρά διατάξεων, όπως για παράδειγμα το δικαίωμα στην ελεύθερη έκφραση και την πολιτική δράση των δημοσίων υπαλλήλων με μια σειρά άρθρων. 
      Ας δούμε πού φαίνεται αυτή η λογική. Θα αναφερθώ ενδεικτικά σε ορισμένα άρθρα. Για παράδειγμα, στο άρθρο 24, όπου καθορίζεται ποιος είναι ο ρόλος του δημοσίου υπαλλήλου. Θεωρούν το δημόσιο υπάλληλο εκτελεστή της θέλησης του κράτους που υπηρετεί μόνο το λαό και οφείλει πίστη στο Σύνταγμα και αφοσίωση στην πατρίδα και τη δημοκρατία. Αυτό, σε συνδυασμό με το άρθρο 107, οδηγεί με ακρίβεια σε πειθαρχικό παράπτωμα. 
      Στο άρθρο 25 απαιτείται εκτέλεση από μεριάς υπαλλήλου και των παράνομων εντολών. Έτσι θέλουν το δημόσιο υπάλληλο. 
      Στο άρθρο 27 κρίνεται η συμπεριφορά του υπαλλήλου εντός και εκτός υπηρεσίας και φυσικά, η συμπεριφορά μιας αγωνιστικής αμφισβήτησης αντιλαϊκής πολιτικής, είναι σίγουρο ότι θα κριθεί αρνητική συμπεριφορά που συνεπάγεται ακόμα και την απόλυση. 
      Το άρθρο 40 ενεργοποιεί ομηρία. Δύο χρόνια δοκιμασμένης υπηρεσίας κατά τη διάρκεια της οποίας απολύονται για λόγους που ανάγονται στην υπηρεσία τους μετά από απόφαση του υπηρεσιακού συμβουλίου. Να σημειώσω ότι από τα πέντε μέλη του υπηρεσιακού συμβουλίου, τα τρία είναι διορισμένα από την Κυβέρνηση. 
      Και έχοντας, βέβαια, υπ’ όψιν και το γαλλικό μοντέλο της πρώτης εργασίας για τους νέους που έχει το δικαίωμα ο εργοδότης στα δύο χρόνια να μπορεί να τους απολύσει χωρίς καμία αποζημίωση –και γι’ αυτό ακριβώς υπήρξαν και οι εκρήξεις το προηγούμενο διάστημα μαζικών κινητοποιήσεων- έχοντας επίσης υπ’ όψιν και τη θέση του Προέδρου του ΠΑ.ΣΟ.Κ. για τετραετή ανασφάλιστη εργασία των νέων, όπως επίσης και την επικρότηση αυτών των θέσεων από την Ευρωπαϊκή Ένωση, καταλαβαίνουμε ότι είναι προ των θυρών ο κίνδυνος να γίνει το δημόσιο «πιλότος» για μία τέτοια αρνητικότατη εξέλιξη. 
      Πάω λίγο παρακάτω, στα άρθρα 45 και 46, όπου φαίνονται οι περιορισμοί στα πολιτικά δικαιώματα των δημοσίων υπαλλήλων. 
      Κατ’ αρχάς, ο δημόσιος υπάλληλος, σαν πολίτης δεύτερης κατηγορίας, δεν έχει το δικαίωμα του εκλέγεσθαι. 
      Φυσικά είναι περιορισμένο το δικαίωμα στην απεργία, σε συνδυασμό με το άρθρο 89, όπου θεωρείται αδικαιολόγητος ο χρόνος αποχής και δεν υπολογίζεται για προαγωγή, το άρθρο107, που έχει μια σειρά από πειθαρχικά παραπτώματα και το άρθρο103 που δεν θα μπορεί να πάρει αποδοχές μέρες αργίας. 
      Υπάρχουν μια σειρά ζητήματα που οποιοσδήποτε υπάλληλος κάποια στιγμή μπορεί να θεωρήσει τον εαυτό του «τυλιγμένο σε μια κόλλα χαρτί» στην κυριολεξία, χωρίς να ξέρει τι παραβιάζει και πότε το παραβίασε. 
      Υπάρχει ένα κεφάλαιο για την υπηρεσιακή κατάσταση των υπαλλήλων, που αφορά την πρόσληψη, τοποθετήσεις, μεταθέσεις, μετατάξεις, αποσπάσεις και τα υπηρεσιακά συμβούλια. Θεσμοθετείται και στον Κώδικα ο περιορισμός του ρόλου του Α.Σ.Ε.Π. στο άρθρο 13, όπου για το Α.Σ.Ε.Π. ορίζεται πως οι διαδικασίες διορισμού τελούν υπό τον έλεγχο ή διενεργούνται από το Α.Σ.Ε.Π.. Ο Κώδικας του 1999 όριζε ότι οι διαδικασίες διορισμού διενεργούνται από το Α.Σ.Ε.Π.. Βλέπουμε ότι οι προσλήψεις γίνονται όλο και πιο αδιαφανείς. 
      Όμως παρά την κατάργηση του ανωτάτου ορίου ηλικίας για πρόσληψη, στο άρθρο 6 -αυτό είναι ένα θετικό σημείο- υπάρχει η δυνατότητα να μπαίνει ανώτατο όριο ηλικίας για πρόσληψη στην προκήρυξη με υπουργική απόφαση και ύστερα από γνώμη οικείου φορέα. 
      Να σημειώσουμε, βέβαια, ότι η κατάργηση ανώτατου ορίου ηλικίας πρόσληψης έχει να κάνει και με την εφαρμογή της μερικής απασχόλησης στο δημόσιο, που δεν ξεκίνησε τώρα, αλλά από τις προηγούμενες κυβερνήσεις, αλλά και με την πρόσληψη σε σχέση ιδιωτικού δικαίου –αορίστου κυρίως- ή ορισμένου χρόνου. 
      Προβλέπεται ως τρόπος πλήρωσης των θέσεων ακόμη και προφορικός διαγωνισμός στο άρθρο 12, έστω κατ’ εξαίρεση, χωρίς ιδιαίτερη διευκρίνιση σε ποιες περιπτώσεις θα γίνεται, πράγμα που θίγει την αντικειμενικότητα, τα μόνιμα μετρήσιμα κριτήρια και τη μοριοδότηση που πρέπει να υπάρχει. 
      Θα σταθώ στο άρθρο 39 που έχει σχέση με τη μονιμότητα, παρά τις διακηρύξεις του αρμόδιου Υπουργού ότι δεν υπάρχει κατάργηση της μονιμότητας και ότι είναι πολιτική διαστροφή να το λέει κάποιος. Το τονίζουμε, γιατί πραγματικά οι δημόσιοι υπάλληλοι και οι υπάλληλοι των νομικών προσώπων δημοσίου δικαίου που κατέχουν οργανικές θέσεις είναι μόνιμοι, μόνο και εφόσον αυτές οι θέσεις υπάρχουν. 
      Σε αυτό συνηγορεί και το άρθρο 103 παράγραφος 8 του Συντάγματος που απαγορεύει τη μονιμότητα. Υπάρχει και απόφαση του Συμβουλίου της Επικρατείας –αρκετά παλιά απόφαση, από το 1999, αν δεν κάνω λάθος- όπου είχε προσφύγει υπάλληλος και η απόφαση ήταν ότι δεν θα χάσει τη μονιμότητα για το διάστημα που ο Οργανισμός Σχολικών Κτηρίων ήταν δημοσίου δικαίου μέχρι τότε που έγινε ανώνυμη εταιρεία. 
      Δεν θέλω να αναφερθώ αναλυτικά σε μεταθέσεις, αποσπάσεις, μετατάξεις και προαγωγές. Μπαίνω στον πειρασμό, γιατί ο συνάδελφος της Πλειοψηφίας τις χαρακτήρισε «επανάσταση». Ειλικρινά δεν βλέπω πού διακρίνει την επανάσταση. Ομολογεί ότι ανάμεσα στα κριτήρια υπάρχουν και υποκειμενικά. Απλώς η Κυβέρνηση ισχυρίζεται ότι ενισχύονται τα αντικειμενικά. Ισχυρισμός είναι αυτός. Είναι μάλιστα αυτά που αφορούν τις λεγόμενες «δεξιότητες» και «ικανότητες», ιδιαίτερα για την επιλογή γενικών διευθυντών, τα υποκειμενικά ή και επιλεκτικά στοιχεία αυξάνονται. 
      Έτσι και για τις δυο πιο πάνω θέσεις προβλέπεται η αμαρτωλή συνέντευξη -επιτρέψτε μου τον χαρακτηρισμό- έστω και αν ο συντελεστής της στο γενικό σύνολο είναι μειωμένος. Ακόμη και για τις δυο πιο πάνω θέσεις προβλέπεται ως προϊόν για τις δεξιότητες η εκπροσώπηση σε συμβούλια, επιτροπές ή ομάδες εργασίας, η ιδιότητα μέλους διοικητικού συμβουλίου, προέδρου, διοικητού, νομικού προσώπου δημοσίου δικαίου, η οποία βέβαια μπορεί να έχει γίνει επιλεκτικά. Γενικά, με την προβλεπόμενη διαδικασία των μετακινήσεων, μεταθέσεων, μετατάξεων, αποσπάσεων κ.λπ. επιχειρείται να λυθεί το ζήτημα των κενών οργανικών θέσεων,  με κάλυψή τους στο σύνολό τους. 
      Επιπλέον, για κάλυψη θέσης γενικού διευθυντή προβλέπεται με το άρθρο 86 παράγραφος 1 να μπορούν να θέσουν υποψηφιότητα υποψήφιοι και από άλλες δημόσιες υπηρεσίες ή νομικά πρόσωπα πέρα και έξω από την ιεραρχία της συγκεκριμένης υπηρεσίας. Επιδιώκεται, κατά την άποψή μας, γενικά σ΄ αυτές τις ανώτερες διοικητικές θέσεις να προωθούνται όσο το δυνατόν αρεστοί ή ελεγχόμενοι υπάλληλοι. 
      Σε ό,τι αφορά τις εργασιακές σχέσεις, το άρθρο 27 αναφέρεται στο χρόνο παροχής εργασίας. 
      Εδώ πιστεύουμε ότι είναι ανοιχτά όλα τα ενδεχόμενα της ρύθμισης του ωραρίου των δημοσίων υπαλλήλων, στο οποίο οι υπάλληλοι θα είναι υποχρεωμένοι να πειθαρχήσουν. Αυτό έχει να κάνει με την εφαρμογή μερικής απασχόλησης και τις σκέψεις που τελευταία ακούμε και παρακολουθούμε κατά κόρον για λειτουργία δημόσιων υπηρεσιών και το απόγευμα, ακόμα και τα Σάββατα. Θα έχουμε έτσι περαιτέρω εντατικοποίηση, ελαστικοποίηση των εργασιακών σχέσεων. 
      Στα καθήκοντα του υπαλλήλου, άρθρο 30, βλέπουμε διευκόλυνση στην εκτέλεση καθηκόντων υπαλλήλου άλλου κλάδου ή άλλης ειδικότητας με εντολή του προϊσταμένου. Η ανάθεση αυτή επιτρέπεται για χρονικό διάστημα έως δύο μηνών και μετά από αιτιολογημένη απόφαση του υπηρεσιακού συμβουλίου διευκολύνεται η παράταση μέχρι έξι μήνες, αντί της μέχρι τώρα προβλεπόμενης απόφασης του υπηρεσιακού συμβουλίου. 
      Σε σχέση με το μισθό και τις συνθήκες εργασίας των υπαλλήλων, το άρθρο 41 διατηρεί τη διάκριση ανάμεσα σε βασικό μισθό και επιδόματα, δεν προβλέπει ενσωμάτωση επιδομάτων στο μισθό. Ο μισθός αποβλέπει απλώς στην αξιοπρεπή διαβίωση και όχι στην κάλυψη των αναγκών του υπαλλήλου. 
      Στο άρθρο 46 δεν γίνεται λόγος για διεκδίκηση ελεύθερων και χωρίς περιορισμούς συλλογικών συμβάσεων, απλώς για δικαίωμα των συνδικαλιστικών οργανώσεων να διαπραγματεύονται τους όρους, την αμοιβή και τις συνθήκες εργασίας των μελών τους. Είχαμε μια εμπειρία απ’ αυτήν τη διαπραγμάτευση που είχε το Υπουργείο με την Α.Δ.Ε.Δ.Υ. κατά την ακρόαση φορέων. 
      Το άρθρο 47 προβλέπει τη δυνατότητα μετεκπαίδευσης των υπαλλήλων και σε ιδιωτικούς φορείς του εσωτερικού και του εξωτερικού. Υπάρχει μια σειρά διατάξεων που σκοπό έχουν –είναι θετικές- να παραπέμψουν στις καλένδες το ζήτημα, για παράδειγμα, της υπαγωγής ορισμένων υπηρεσιών του δημοσίου στα βαρέα και ανθυγιεινά και να εξασφαλίσουν γι’ αυτό την ανοχή της Α.Δ.Ε.Δ.Υ.. Έτσι το άρθρο 44 που προβλέπει τη δημιουργία, με προεδρικό διάταγμα, μονάδας για την εποπτεία και τήρηση όρων υγιεινής και ασφάλειας του χώρου εργασίας των υπαλλήλων του δημοσίου, δεν προβλέπει χρονικό όριο μέσα στο οποίο θα πρέπει να εκδοθεί το προεδρικό διάταγμα. Κατά την άποψή μας παραπέμπεται στις καλένδες.
      Στο άρθρο 48, πάλι με προεδρικό διάταγμα και χωρίς χρονική δέσμευση, προβλέπεται προσαύξηση στην κανονική άδεια υπαλλήλων που απασχολούνται σε επικίνδυνες και ανθυγιεινές εργασίες.
      Το σχέδιο νόμου στο σύνολό του –θα κάνω μια ιστορική αναδρομή- από την πρώτη τροποποίηση μέχρι σήμερα συνεχίζει στο ίδιο πλαίσιο και με την ίδια λογική, με εκσυγχρονισμένη βέβαια μορφή, να αποτελεί διοικητικό, ελεγκτικό και κατασταλτικό μηχανισμό στα χέρια της Κυβέρνησης και του κράτους των εχόντων και των κατεχόντων. 
      Εμείς έχουμε καταθέσει επανειλημμένα συγκεκριμένες προτάσεις για έναν κώδικα που θα κατοχυρώνει: 
      Τα εργασιακά και δημοκρατικά δικαιώματα για μια Δημόσια Διοίκηση στην υπηρεσία του λαού και της χώρας. 
      Όλα τα πολιτικά και συνδικαλιστικά δικαιώματα που έχουν όλοι οι Έλληνες πολίτες.
      Θέλουμε και παλεύουμε να έχουν αυτά τα δικαιώματα και οι δημόσιοι υπάλληλοι:
      Να υπογράφουν και να διαπραγματεύονται τις συλλογικές τους συμβάσεις, να κατοχυρώνονται τα εργασιακά τους δικαιώματα σύμφωνα με τις σύγχρονες ανάγκες. 
      Να ενισχυθεί και να αναβαπτιστεί ο δημόσιος και κοινωνικός χαρακτήρας της Δημόσιας Διοίκησης, να μη γίνονται ιδιωτικοποιήσεις δημοσίων υπηρεσιών. 
      Και είναι σίγουρο ότι δεν θα συμφωνήσετε, διότι προχωράτε σ’ όλους τους τομείς με τις γνωστές συμπράξεις του δημοσίου και τις ιδιωτικοποιήσεις των δημοσίων υπηρεσιών. 
      Προτείνουμε τα υπηρεσιακά συμβούλια να είναι επταμελή, τα τρία μέλη διορισμένα από την Κυβέρνηση και τα άλλα τρία αιρετά από εκπροσώπους των δημοσίων υπαλλήλων και ένα μέλος κοινής αποδοχής. Να ελέγχονται τα αιρετά μέλη από τους εργαζόμενους κατά καιρούς.
      Πιστεύουμε –και το επαναλαμβάνω για άλλη μία φορά κλείνοντας- ότι ένα τόσο σοβαρό θέμα δεν μπορεί να έρχεται με τη διαδικασία των κωδίκων. Νομίζουμε ότι η Κυβέρνηση μπορεί να το αποσύρει, να το φέρει κανονικά ώστε να έχει και νόημα η όλη συζήτηση, διαφορετικά εάν επιμένει, το καταψηφίζουμε στο σύνολό του.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Νικολαϊδου που πάντα είναι μέσα στα χρονικά όρια που ο Κανονισμός ορίζει.
      	Το λόγο έχει ο Κοινοβουλευτικός Εκπρόσωπος του Συνασπισμού κ. Κουβέλης.
      	ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, δεν υποτιμώ σε καμία περίπτωση τις ρυθμιστικές δυνατότητες που μπορεί να έχει ένας Δημοσιοϋπαλληλικός Κώδικας, αλλά ας μην πιστέψουμε ότι ένας Δημοσιοϋπαλληλικός Κώδικας, όποιου περιεχομένου και όποιων δυνατοτήτων, είναι δυνατό να αντιμετωπίσει τα ζητήματα της Δημόσιας Διοίκησης. Το λέω αυτό όχι γιατί δεν είμαι υποστηρικτής της άποψης πως πρέπει να αλλάξει ο Δημοσιοϋπαλληλικός Κώδικας, αλλά, κυρίως, για να επισημάνω ότι τα ζητήματα της Δημόσιας Διοίκησης είναι άλλα, αφορούν στην ανάγκη μιας νέας διάρθρωσης, αφορούν στην ανάγκη εξασφάλισης μιας άλλης δομής της Δημόσιας Διοίκησης, έχουν σχέση με την προώθηση συστηματικά και αταλάντευτα της αξιοκρατίας, έχουν σχέση με το πώς αντιλαμβάνεται αυτή η πολιτεία τη συμμετοχή της Δημόσιας Διοίκησης στην παραγωγική και αναπτυξιακή διαδικασία του τόπου, αλλά και στην αναφορά και προβολή της Δημόσιας Διοίκησης στην εξυπηρέτηση του πολίτη. 
      	Νομίζω ότι πρέπει να διακρίνουμε τη Δημόσια Διοίκηση, σε πάρα πολλές περιπτώσεις από τους, δημοσίους υπαλλήλους, διότι μία ισοπεδωτική αντίληψη η οποία υπάρχει –και υπάρχει όχι μόνο σήμερα, αλλά εδώ και χρόνια- θέλει συλλήβδην τους δημοσίους υπαλλήλους να μην εξυπηρετούν τον πολίτη, να μην είναι παραγωγικοί και εν τέλει να είναι οι δυνάστες του ελληνικού λαού. Είναι φράσεις και διατυπώσεις που κατά καιρούς ακούγονται, με μικρότερη ή και με μεγαλύτερη ένταση. Πρέπει όμως αυτά να τα σκεφθούμε όλοι μαζί γιατί το θέμα της Δημόσιας Διοίκησης είναι μέγεθος που πρέπει να αφορά όλους μας, θα έλεγα μάλιστα και μακριά από μικροκομματικές αντιπαλότητες. 
      Αυτός ο δημόσιος υπάλληλος ποιες δυνατότητες πρωτοβουλιακών ενεργειών έχει, με άλλα λόγια ποιες πρωτοβουλίες μπορεί να παίρνει; Πώς αξιοποιείται ο δημόσιος υπάλληλος ο οποίος έχει προσόντα, έχει ικανότητες; Κυρίως όταν εισέρχεται στο χώρο της Δημόσιας Διοίκησης αυτός ο ικανός δημόσιος υπάλληλος έχει το όραμα όσο και την επιθυμία να προσφέρει. Μήπως πρέπει να δούμε αν η δομή της Δημόσιας Διοίκησης, όπως αυτή υπάρχει εδώ και δεκαετίες ολόκληρες, έχει οδηγήσει το δημόσιο υπάλληλο να περιπίπτει κάθε μέρα και περισσότερο στην αντίληψη της ρουτίνας και της τυπικής διεκπεραίωσης; Νομίζω πως ναι. 
      Είναι αναγκαίο να το πράξουμε αυτό και στο βαθμό που θα συμφωνήσουμε, θα διαπιστώσουμε ότι για να μπορέσει να γίνει αποτελεσματικός ο δημόσιος υπάλληλος και κατά συνέπεια η Δημόσια Διοίκηση, πρέπει να απαλλαγεί από «βαρίδια» τα οποία έχουν προστεθεί εδώ και χρόνια ολόκληρα στη λειτουργία της μέσα από την απαράδεκτη λογική των πελατειακών σχέσεων, αλλά και από την επίσης απαράδεκτη λογική ότι η Δημόσια Διοίκηση μπορεί κάθε φορά με εξαιρετική ευκολία να προσαρμόζεται σε βραχυπρόθεσμες μικροπολιτικές ή έστω κομματικές επιλογές.
      	Δεν πρέπει να αναλογιστούμε ποιες είναι οι συνθήκες εργασίας των δημοσίων υπαλλήλων, ποιες είναι οι υποδομές που υπάρχουν; 
      Και εν τέλει δεν πρέπει να καταλάβουμε ότι η πολυνομία η οποία υπάρχει, αυτή η πολυπλοκότητα η οποία προωθείται ή και διατηρείται χρόνια ολόκληρα, η πολυπλοκότητα των διαδικασιών, καθηλώνει τη Δημόσια Διοίκηση και καθιστά αναποτελεσματικό και το δημόσιο υπάλληλο και εν τέλει τη συνολικότερη Δημόσια Διοίκηση; 
      Αυτά, βεβαίως, δεν συνδέονται άμεσα με το Δημοσιοϋπαλληλικό Κώδικα, με το συγκεκριμένο σχέδιο νόμου που συζητάμε, αλλά δεν είναι δυνατόν την ώρα που αναφερόμαστε στο Δημοσιοϋπαλληλικό Κώδικα να μην επισημαίνουμε όλα εκείνα τα αρνητικά στοιχεία που οδήγησαν την Δημόσια Διοίκηση να βρίσκεται στην κατάσταση που σήμερα βρίσκεται, να διεκτραγωδείται από όλους με διαφορετικά χρώματα και με διαφορετικές υπερασπιστικές θέσεις, ανάλογα με την κομματική ένταξη του καθένα σε σύγκριση του παρόντος με το παρελθόν. 
      Κυρίες και κύριοι συνάδελφοι, ο νέος Κώδικας δεν αποτελεί τομή. Βεβαίως έχει μερικές καινούργιες διατάξεις οι οποίες δεν είναι ανατρεπτικές διατάξεων του παρελθόντος, δεν αποτελούν, επαναλαμβάνω, τομή και δεν έχει όραμα, δεν έχει διεκδίκηση αυτός ο Δημοσιοϋπαλληλικός Κώδικας. Εκείνο το οποίο κάνει είναι να προσαρμόσει ρυθμίσεις και διατάξεις σε αποφάσεις των δικαστηρίων, στη γνωστή νομολογία και, βεβαίως, να προσθέσει και μερικές ρυθμίσεις όπως για παράδειγμα άδειες και άλλα συναφή, που όντως βρίσκονται προς θετική κατεύθυνση διότι  αντιστοιχούνται με πραγματικές ανάγκες του ανθρώπινου δυναμικού που υπηρετεί στη Δημόσια Διοίκηση. 
      Κυρίες και κύριοι συνάδελφοι, η Κυβέρνηση παρά τις συνεχείς εξαγγελίες της για επανίδρυση του κράτους προωθεί ένα μεγάλο μέρος, εκχωρώντας το, στον ιδιωτικό τομέα. Και νομίζει ότι με την εκχώρηση αρμοδιοτήτων στον ιδιωτικό τομέα θα αντιμετωπίσει ζητήματα που αφορούν στο δημόσιο βίο ή και στην αναπτυξιακή –επιμένω και επαναλαμβάνω- διαδικασία που πρέπει κάθε φορά να εξασφαλίζει ο τόπος. Πρόκειται για μια πολιτική επιλογή η οποία θεοποιεί τον ιδιωτικό τομέα και αρνείται να δει αποτελέσματα θετικά που έχουν σημειωθεί σε άλλες χώρες που έχουν μια Δημόσια Διοίκηση απαλλαγμένη από τον κομματισμό, έτσι ώστε -ας το επαναλάβω, σας είναι γνωστό- στις χώρες αυτές να έχουν μεταβολές πολιτικών συσχετισμών, να αλλάζουν οι κυβερνήσεις, αλλά η Δημόσια Διοίκηση ακηδεμόνευτη και αχειραγώγητη από την εκτελεστική εξουσία να συνεχίζει τη δική της αυτόνομη παρουσία και παρέμβαση στη συλλογική διεκδίκηση και στην αντιμετώπιση της λειτουργίας γενικότερα του κράτους. 
      Κυρίες και κύριοι συνάδελφοι, αναφερόμενος στις ρυθμίσεις του Δημοσιοϋπαλληλικού Κώδικα θέλω να σημειώσω: Δίνει τη δυνατότητα χορήγησης της άδειας μητρότητας και στον πατέρα, με την προϋπόθεση φυσικά ότι δεν θα πάρει αυτήν την άδεια η μητέρα. Είναι μια θετική ρύθμιση και αν θέλετε εναρμονίζεται η ρύθμιση αυτή και με αποφάσεις των δικαστηρίων. Η δυνατότητα αυτή δίνεται στις περιπτώσεις που και οι δυο γονείς είναι δημόσιοι υπάλληλοι. Και αν βρίσκεται στον ιδιωτικό τομέα η σύζυγος; Και αν, μάλιστα, η εργασιακή σχέση που έχει στον ιδιωτικό τομέα, δεν είναι σχέση εξαρτημένης εργασίας αλλά είναι κρυπτόμενη αυτή η σχέση και προβαλλόμενη η σύμβαση έργου, δεν θα την πάρει αυτήν την άδεια. 
      Έτσι, λοιπόν, με βάση την συγκεκριμένη διατύπωση εξαιρούνται οικογένειες οι οποίες έχουν τη μητέρα να εργάζεται στον αμιγώς ιδιωτικό τομέα, όπου οι διευκολύνσεις είναι πολύ περιορισμένες ή ακόμα και όταν η μητέρα είναι ελευθεροεπαγγελματίας. 
      Η προσαύξηση της άδειας κατά ένα μήνα σε περίπτωση άδειας μητρότητας ή η επέκταση της άδειας αποχώρησης για έξι μήνες επιπλέον για τις άγαμες μητέρες ή τους γονείς που έχουν την ευθύνη της μονογονεϊκής οικογένειας, αντιμετωπίζει εν μέρει το πρόβλημα και όχι όπως θα αντιστοιχούσε στην σοβαρότητα αυτής της οικογένειας. 
      Πρέπει να σημειώσουμε ότι η άδεια αυτή εξάλλου, υπολείπεται της προβλεπόμενης άδειας από την Εθνική Συλλογική Σύμβαση Εργασίας των ετών 2002-2003. Κατά συνέπεια, θα ήταν αναγκαία η επέκταση των ρυθμίσεων αυτής της Εθνικής Συλλογικής Σύμβασης και στο χώρο της Δημόσιας Διοίκησης, προκειμένου να υπάρξει η σχετική εφαρμογή και για τους δημοσίους υπαλλήλους.
      Μία άλλη επισήμανση αφορά, κυρίες και κύριοι συνάδελφοι, το επίπεδο των υπηρεσιακών μεταβολών, που αναφέρεται ειδικότερα στις μετατάξεις. Δεν καθορίζονται οι ανάγκες των υπηρεσιών με αντικειμενικά κριτήρια και, βεβαίως, οι πάντες θα θέλουν να μεταταγούν, επί παραδείγματι, στο Υπουργείο Οικονομικών, λόγω των αυξημένων απολαβών που προβλέπονται, με αποτέλεσμα να εκκρεμούν σήμερα σαράντα χιλιάδες αιτήσεις μετατάξεων από άλλα Υπουργεία προς το Υπουργείο Οικονομικών.
      Κύριε Υπουργέ, τι θα γίνει μ’ αυτήν τη διάκριση των δημοσίων υπαλλήλων; Γιατί ο προνομιακός χώρος των αυξημένων αποδοχών του Υπουργείου Οικονομικών; 
      Έχετε και εσείς ευθύνη, κύριοι συνάδελφοι του ΠΑ.ΣΟ.Κ. Το γεννήσατε, το υποθάλψατε, το αναπτύξατε και το συντηρεί η παρούσα Κυβέρνηση. Σαράντα χιλιάδες αιτήσεις μετατάξεων από άλλα Υπουργεία, αγαπητοί συνάδελφοι, για το Υπουργείο Οικονομικών. Μπορεί να αλλάξει η Δημόσια Διοίκηση έτσι, όταν για το κρίσιμο θέμα των μετατάξεων δεν προβλέπονται αντικειμενικά κριτήρια; Γιατί να μην εγείρεται η υποψία -εγώ λέω η βεβαιότητα- ότι αυτές οι μετατάξεις, οι μη προσδιοριζόμενες στη βάση κριτηρίων, μπορούν να αποτελούν το μοχλό προώθησης πελατειακών σχέσεων; Δεν είναι κρίσιμο στοιχείο αυτό; Εξαιρετικά κρίσιμο, αλλά δεν αντιμετωπίζεται. Αντίθετα, συντηρείται μία ρύθμιση που έρχεται από ένα παρελθόν, που και αυτό ευθύνεται για τις βαρύτατες υποθήκες, που έχει η Δημόσια Διοίκηση.
      Προβλέπεται επιπροσθέτως η μετακίνηση σε ειδικές θέσεις, με αποτέλεσμα πάλι να δημιουργούνται φωτογραφικές ρυθμίσεις των λεγομένων «ημετέρων». Προβλέπεται γνώμη μόνο του υπηρεσιακού συμβουλίου, που δέχεται το μεταταγέντα και όχι της υπηρεσίας από την οποία προέρχεται ο υπάλληλος, εκτός, βέβαια, των υπηρεσιών υγείας. 
      Η μετάταξη από κρατική υπηρεσία σε νομικό πρόσωπο δημοσίου δικαίου απαιτεί γνώμη μονομελούς οργάνου. Και έτσι, κυρίες και κύριοι συνάδελφοι, αντιλαμβάνεστε πόσο εύκολο είναι αυτή η γνώμη του μονομελούς οργάνου, να επαυξάνει και να τροφοδοτεί και τις κομματικές επιλογές και, κυρίως, την ασυδοσία, διότι θα πρέπει να συμφωνήσουμε ότι πάρα πολλές φορές η ασυδοσία παράγεται μέσα από διαδικασίες, που δεν βρίσκονται και κάτω από τον πολιτικό έλεγχο. Είναι ζητήματα αυτά πάρα πολύ σημαντικά. 
      Προβλέπεται ακόμη η μετάταξη από νομικό πρόσωπο δημοσίου δικαίου σε Υπουργείο και αντιστρόφως με απόφαση του Υπουργού. Δεν πρέπει να εξασφαλιστούν αντικειμενικά κριτήρια; Εγώ δεν αναφέρομαι σε κανέναν μα κανέναν προσωπικά Υπουργό. Εγώ αναφέρομαι στη ρύθμιση του θέματος και σας καλώ να συμφωνήσουμε ότι δεν πρέπει να έχει τη δυνατότητα αυτή ο Υπουργός ή να την έχει με ορισμένα και μάλιστα οριοθετημένα κριτήρια και κανόνες.
      Για την περίφημη και προβαλλόμενη ως θετικό βήμα καθιέρωση κριτηρίων για την επιλογή των προϊσταμένων, των γενικών διευθυντών, των διευθυντών, προϊσταμένων τμημάτων κ.λπ., ενώ γίνεται η προσπάθεια για τη θέσπιση κριτηρίων, παρεμβαίνει και πάλι η περίφημη αυτή συνέντευξη, η οποία όπως έχω πει στο πρόσφατο παρελθόν, προβλήματα θα δημιουργεί και θα αξιοποιείται και αυτή για άλλους λόγους. Και οι άλλοι λόγοι είναι η εξυπηρέτηση των «ημετέρων».
      Έρχομαι στα λεγόμενα πειθαρχικά παραπτώματα. Κοιτάξτε πόσο υποκριτικός είναι ο Κώδικας. Αλλά θα μου πείτε γιατί να μην είναι υποκριτικός ο Κώδικας των Δημοσίων Υπαλλήλων, όταν το Σύνταγμα όπως προτείνεται από την κυβερνητική Πλειοψηφία, έχει και ρητορεία μέσα και θέλει η κυβερνητική  Πλειοψηφία σε συνταγματική διάταξη στο άρθρο 103 του Συντάγματος, αν δεν απατώμαι, να υπάρξει και διάταξη σύμφωνα με την οποία να διακηρύσσεται ότι ο δημόσιος υπάλληλος έχει  υποχρέωση να εξυπηρετεί τον πολίτη. Οποία εφεύρεση. Το αυτονόητο. Στην ίδια λογική προστίθενται διάφορα πολλά νέα πειθαρχικά παραπτώματα, όπως η  άρνηση παροχής πληροφόρησης στους πολίτες, αλλά και η άρνηση σύμπραξης και συνεργασίας και χορήγησης στοιχείων ή εγγράφων σε έρευνα που διεξάγεται. Τι θα πει αυτό; Και αυτό τα προβλεπόμενο πειθαρχικό αδίκημα, δεν θα είναι στα χέρια της πολιτικής ηγεσίας του Υπουργείου ή των αρμόδιων πειθαρχικών συμβουλίων για να εξοντώσουν κάποιον όποτε αυτά επιλέγουν; Εξ’ όσων είμαι σε θέση να γνωρίζω, δεν υπάρχει σ’ άλλον Δημοσιοϋπαλληλικό Κώδικα στην Ευρωπαϊκή Ένωση η εκτός υπηρεσίας «αναξιοπρεπής συμπεριφορά». 
      Και μη σπεύσει ο κύριος Υπουργός να μου πει ότι νομολογιακά έχει προσδιοριστεί περίπου  τι σημαίνει αναξιοπρεπής συμπεριφορά, αλλά αν είναι δυνατόν ζητήματα και πράξεις οι οποίες αφορούν την εκτός υπηρεσίας εργασία, να την αξιοποιούν κάποιοι, για να διώξουν εκείνον τον οποίο επιλέγουν. 
      Κυρίες και κύριοι συνάδελφοι, η διαδικασία που γίνεται η συζήτηση, η διαδικασία των Κωδίκων, δεν επιτρέπει διεξοδικότερη και πιο συστηματική αναφορά στα συγκεκριμένα άρθρα του συζητουμένου σχεδίου νόμου. 
      Όμως, ολοκληρώνοντας, ήθελα να επισημάνω ότι αυτή η εξαίρεση των άρθρων 85, 86 και 87 για τους επιλεγέντες προϊσταμένους από την έναρξη ισχύος του σχεδίου νόμου, μια εξαίρεση, η οποία θα οδηγήσει, όχι στο 2008 -αγαπητέ κύριε Μαρκογιαννάκη, είναι ορθή η παρατήρηση του κ. Σαλαγιάννη- αλλά στο 2011. Θέλει να διατηρήσει μέχρι το 2011 τις επιλογές που έχετε κάνει γι’ αυτές τις κρίσιμες θέσεις, επιλογές για τις οποίες δεν θα πρέπει να  υπερηφανεύεστε ότι έγιναν με αντικειμενικά και αξιοκρατικά κριτήρια. 
      Γνωρίζω τον αντίλογο, αλλά θα σας έλεγα για άλλη μια φορά, μην επικαλείστε το παρελθόν, μην επικαλείστε συγκριτικά τι έκανε η σημερινή Αξιωματική Αντιπολίτευση όταν ήταν κυβέρνηση, γιατί έχω προσωπικά τη βεβαιότητα ότι ο  κόσμος έχει βαρεθεί, όσο και να ανησυχεί να ακούει κάθε φορά την πολιτική αντιπαράθεση, να εξαντλείται στη σύγκριση του παρόντος με το παρελθόν. Τι  κάνουμε εμείς, τι κάνατε εσείς. 
      Αγαπητοί συνάδελφοι, η σύγκριση πρέπει να γίνεται με τις σύγχρονες διεκδικήσεις και τις ανάγκες αυτού του τόπου και πολύ περισσότερο με τις ανάγκες της Δημόσιας Διοίκησης.
       Είναι προφανές ότι καταψηφίζω το σχέδιο νόμου.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, τον κ. Κουβέλη,. 
      Η συνάδελφος κ. Βρεττού Αγάθη-Ρόζα, με επιστολή της προς την Πρόεδρο της Βουλής των Ελλήνων, λέει: «Με την παρούσα δηλώνω ότι δεν εμπίπτω στις διατάξεις της παραγράφου 1 του άρθρου 57 του Συντάγματος. Σε κάθε δε περίπτωση αποδέχομαι και επιλέγω την ιδιότητα του Βουλευτή, δηλώνοντας ότι δεν πρόκειται ν’ ασκήσω κανένα επάγγελμα.»
      Η προαναφερθείσα επιστολή καταχωρίζεται στα Πρακτικά και έχει ως εξής:
      (να φωτογραφηθεί η σελίδα 92)
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στον κατάλογο των ομιλητών Βουλευτών.
      Το λόγο έχει ο κ. Μιχαήλ Μπεκίρης. 
      ΜΙΧΑΗΛ ΜΠΕΚΙΡΗΣ:  Κυρίες και κύριοι συνάδελφοι, η συζήτηση του συγκεκριμένου νομοσχεδίου αποτελεί μία πρώτης τάξεως ευκαιρία, προκειμένου να διατυπώσουμε όλοι μας ορισμένους προβληματισμούς, σχετικά με την κατάσταση που επικρατεί στη Δημόσια Διοίκηση, αλλά και με το τι πρέπει να γίνει από εδώ και στο εξής:
      Σήμερα όλοι αναγνωρίζουμε ότι η Δημόσια Διοίκηση αντιμετωπίζει σοβαρά προβλήματα, ότι νοσεί. Δεν στέκεται στο ύψος των περιστάσεων και πολλές φορές δεν είναι εξυπηρετική απέναντι στον πολίτη. 
      Ξέρετε ποια είναι, κατά τη γνώμη μου, η μεγαλύτερη παθογένεια του δημόσιου τομέα; Δεν είναι ούτε η γραφειοκρατία ούτε η αναξιοκρατία, προβλήματα τα οποία κληρονομήσαμε από το χθες και τα οποία είναι τεράστια και πρέπει να τα αντιμετωπίσουμε αποτελεσματικά και άμεσα τα επόμενα χρόνια. Κατά την προσωπική μου άποψη, το μεγαλύτερο πρόβλημα που θα έπρεπε όλους μας να μας απασχολεί, όχι ως κόμματα, αλλά ως ευρύτερο πολιτικό σύστημα, είναι ότι δημιουργήσαμε γενιές ολόκληρες, που το μόνο τους όνειρο είναι μία θέση στο δημόσιο. Και γνωρίζετε ότι αυτό δεν είναι καθόλου τιμητικό ούτε για το ίδιο το δημόσιο ούτε, ασφαλώς, για το πολιτικό μας σύστημα. Δημιουργούμε στρατιές αποφοίτων των πανεπιστημίων και των Τ.Ε.Ι., με μεταπτυχιακά διπλώματα, με διδακτορικά, με φοβερά προσόντα, οι οποίοι δεν θέλουν να ασκήσουν την επιστήμη, την οποία σπούδασαν. Το μόνο που θέλουν, το μόνο που επιθυμούν, είναι μία θέση στο δημόσιο. Και τη θέση αυτή στο δημόσιο δεν την θέλουν, διότι την θεωρούν τιμητική ή αντάξια των προσόντων τους, την θέλουν, γιατί τους προσφέρει σιγουριά, γιατί ξέρουν ότι δεν πρόκειται να πιεστούν, δεν πρόκειται να δουλέψουν. 
      Κύριοι συνάδελφοι, δεν φταίνε οι νέοι μας που απέκτησαν αυτήν τη νοοτροπία, εμείς φταίμε και εμείς πρέπει να είμαστε εκείνοι, που θα πρέπει να διορθώσουμε αυτήν τη φαύλη κατάσταση. Δυστυχώς, όμως, θα μου επιτρέψετε να σας πω ότι δεν βλέπω να αλλάζει αυτή η νοοτροπία.
      Διαβάζοντας τα Πρακτικά από τη συζήτηση στην επιτροπή και ιδιαίτερα από την ακρόαση των φορέων, διεπίστωσα τη στάση της Α.Δ.Ε.Δ.Υ.. Μας είπε ο εκπρόσωπος της Α.Δ.Ε.Δ.Υ. ότι είναι τάχα άδικη η κριτική για το σύνολο των δημοσίων υπαλλήλων. Ίσως να έχει δίκιο, γιατί έχουμε συνηθίσει σ’ αυτήν τη χώρα, όλους να τους βάζουμε στο ίδιο καλάθι. 
      Μας είπε ότι εκπροσωπεί τη μάχιμη Δημόσια Διοίκηση. Δηλαδή ο εκπρόσωπος των συνδικαλιστών παρεδέχθη ότι υπάρχει και μη μάχιμη Δημόσια Διοίκηση.
      Μας είπε ότι η εκάστοτε κυβέρνηση θεωρεί τη Δημόσια Διοίκηση ως λάφυρό της. Εδώ μπορεί να έχει και δίκιο. Δεν μας είπε, όμως, ότι και οι συνδικαλιστές θεωρούν ως δικό τους λάφυρο τη Δημόσια Διοίκηση, δεν μας είπε τι έχει κάνει η Α.Δ.Ε.Δ.Υ. όλα αυτά τα χρόνια για τις άδειες από τη σημαία, που βλέπουμε σε κάθε μεγάλη εορτή ή τριήμερο, δεν μας είπε για τα αναρίθμητα και καθημερινά παράπονα των πολιτών. Γιατί από τη μία πλευρά το κράτος, ασφαλώς, και έχει τις ευθύνες του, αλλά ευθύνες έχει και ο συνδικαλιστικός φορέας, ευθύνες έχει και ο κάθε υπάλληλος, ο οποίος αναλαμβάνει μία θέση. Κυρίες και κύριοι συνάδελφοι, κατά τη γνώμη μου, πρέπει επιτέλους να σταματήσουμε να χαϊδεύουμε αυτιά. 
      Μας είπε ο εκπρόσωπος της Α.Δ.Ε.Δ.Υ. για τα διάφορα δικαιώματα των δημοσίων υπαλλήλων. Καλά έκανε και τα είπε. Για τα δικαιώματα, όμως, εκείνων που εργάζονται πολύ περισσότερες ώρες, με πολύ μεγαλύτερο άγχος, με πολύ μικρότερες αμοιβές στον ιδιωτικό τομέα, ποιος άραγε κάποτε θα μιλήσει σ’ αυτήν τη χώρα;
      Αυτό που θέλω να πω, είναι ότι επιτέλους πρέπει να αλλάξει η νοοτροπία όλων μας και ίσως αυτήν την αλλαγή της νοοτροπίας θα πρέπει να την ξεκινήσει ο ίδιος ο συνδικαλιστικός φορέας. Δεν είναι δυνατόν να ακούμε την προηγούμενη εβδομάδα ότι η Α.Δ.Ε.Δ.Υ. είχε τετράωρη στάση εργασίας για το άρθρο 16 για λόγους συμπαράστασης. Μα αυτή είναι η δουλειά της; Να συμπαρίσταται και να απεργεί σε κάθε ευκαιρία;
      Κυρίες και κύριοι συνάδελφοι, τα ανέφερα όλα αυτά, γιατί πιστεύω ότι το μεγαλύτερο πρόβλημα που αντιμετωπίζουμε είναι η νοοτροπία. Η νέα διακυβέρνηση μίλησε από την αρχή –και  καλά έκανε- για την επανίδρυση της Δημόσιας Διοίκησης και, πράγματι, η ηγεσία του Υπουργείου Εσωτερικών έχει κάνει φιλότιμες προσπάθειες προς αυτήν την κατεύθυνση. Η κατάσταση, όμως, δεν μπορεί να αλλάξει από τη μία μέρα στην άλλη. Η προώθηση της ηλεκτρονικής διακυβέρνησης σε συνδυασμό με τη συνεχή διάδοση της ευρυζωνικότητας μπορούν και πρέπει να αποτελέσουν τη λύση για την απλούστευση των διαδικασιών, την εξυπηρέτηση του πολίτη, τη μείωση της ταλαιπωρίας, την αύξηση της ανταγωνιστικότητας και της παραγωγικότητας στη χώρα. 
      Έχουν γίνει πολύ σημαντικά βήματα τα τρία τελευταία χρόνια, όπως έχει γίνει και πολύ μεγάλο έργο στα Κ.Ε.Π., όπου παρατηρούμε την τεράστια αύξηση των διαδικασιών, αλλά και το μεγάλο αριθμό των συμπολιτών μας που απευθύνονται στα κέντρα αυτά.
      Με βάση αυτά, άποψή μου είναι ότι το Υπουργείο πρέπει να κινηθεί άμεσα στο μέλλον προς δύο κατευθύνσεις:
      Η πρώτη, είναι η συνεχής ενίσχυση της ηλεκτρονικής διακυβέρνησης, αλλά και η συστηματική καταγραφή των δυνατοτήτων που έχει ο πολίτης μέσω αυτής, όχι μόνο σε ό,τι αφορά το Υπουργείο Εσωτερικών, αλλά σ’ όλα τα Υπουργεία, στο σύνολο του δημοσίου τομέα.
      Και το δεύτερο είναι να εκμεταλλευτούμε τις γνώσεις, τις ικανότητες, τις δεξιότητες των νέων ανθρώπων που εισέρχονται στη Δημόσια Διοίκηση. Με αποτελεσματική διαχείριση των ανθρωπίνων πόρων, με εμπιστοσύνη στις ικανότητές τους, με αναγνώριση ηθική και υλική του έργου και των προσπαθειών τους και όχι, ασφαλώς, με ισοπέδωση, μπορούμε να οδηγήσουμε τη Δημόσια Διοίκηση με σιγουριά σ’ ένα καλύτερο μέλλον. 
      Σ’ ό,τι αφορά τις διατάξεις του νομοσχεδίου, θα αναφερθώ επιγραμματικά σ’ εκείνες, που θεωρώ ότι είναι οι πιο σημαντικές. Ξεκινώντας, θεωρώ ότι είναι ιδιαίτερης σπουδαιότητας το άρθρο 28, που καθιερώνει το θέμα της διαφάνειας στο πόθεν έσχες των δημοσίων υπαλλήλων. Μεγάλη σημασία έχει και η πρόταση της Α.Δ.Ε.Δ.Υ. που έγινε αποδεκτή από την πολιτική ηγεσία σ’ ό,τι αφορά την παράταση της παραγραφής εις βάρος του υπαλλήλου από τα δύο στα πέντε χρόνια. Απλουστεύονται οι διαδικασίες μονιμοποίησης των δημοσίων υπαλλήλων. Δεν θα χρειάζεται πλέον να συνέρχεται το υπηρεσιακό συμβούλιο, αλλά η όλη διαδικασία θα γίνεται αυτόματα, εκτός από εκείνες τις περιπτώσεις όπου ο δόκιμος υπάλληλος έχει υποπέσει σε πειθαρχικά παραπτώματα κατά τη διάρκεια της διετίας.
      Σ’ ό,τι αφορά τις νέες τεχνολογίες που ανέφερα και πρωτύτερα, προβλέπονται κίνητρα για την εξοικείωση των υπαλλήλων, αφού με το άρθρο 50, δίνεται υποχρεωτικά μία μέρα άδεια ανά δίμηνο σ’ όλους τους υπαλλήλους, που χειρίζονται ηλεκτρονικούς υπολογιστές.
      Τέλος, σημαντικές είναι και οι ρυθμίσεις που βάζουν τάξη επιτέλους στο ζήτημα των αναρρωτικών αδειών, αλλά και στο καθεστώς των μετατάξεων, που και τα δύο αποτελούσαν και μέχρι σήμερα αποτελούν ανοικτές πληγές για τη Δημόσια Διοίκηση.
      Κυρίες και κύριοι συνάδελφοι, σας καλώ όλες και όλους να ψηφίσουμε το νομοσχέδιο γιατί, πραγματικά, πιστεύω ότι δίνει λύσεις σε πολλά, ποικίλα, σημαντικά προβλήματα του δημοσίου τομέα. Χρειάζονται ακόμη πολλά νομοσχέδια και ίσως αρκετός χρόνος για να αλλάξει η νοοτροπία όλων, για να ωριμάσουν οι συνθήκες των δημοσίων υπαλλήλων, των πολιτών αλλά και του ίδιου του πολιτικού μας συστήματος. Σε κάθε περίπτωση, όμως, είναι ένα καλό νομοσχέδιο που θα βοηθήσει αποτελεσματικά τη Δημόσια Διοίκηση.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε συνάδελφε.
      Το λόγο έχει ο κ. Μπένος.
      ΣΤΑΥΡΟΣ ΜΠΕΝΟΣ: Κύριε Πρόεδρε, κυρίες και κύριοι συνάδελφοι, συζητάμε σήμερα για ένα από τα κορυφαία θέματα της Δημόσιας Διοίκησης. Η Δημόσια Διοίκηση, έχουμε δεχθεί όλοι, ότι είναι ένα θέμα εθνικό. Πολλές φορές στην Αίθουσα αυτή έχουμε μιλήσει και για εθνικές συνεννοήσεις και για συναινέσεις και για συγκλίσεις. Θα προσπαθήσω να μιλήσω και εγώ, όπως ταιριάζει σ’ αυτό το θέμα, δηλαδή εθνικά, δηλαδή, αληθινά, όπως θα έλεγε και ο ποιητής. 
      Νομίζω ότι έχουμε μερικές κοινές παραδοχές όλες οι παρατάξεις, ότι δηλαδή η σπουδαιότερη μεταρρύθμιση της χώρας –άλλωστε η Νέα Δημοκρατία το είχε και ως προμετωπίδα στο προεκλογικό της πρόγραμμα- είναι η μεταρρύθμιση του κράτους και της Δημόσιας Διοίκησης. Καμία δημόσια πολιτική δεν μπορεί να προκόψει, καμία μεταρρύθμιση σε οποιοδήποτε πεδίο δεν μπορεί να ανθίσει χωρίς ένα κράτος, το οποίο θα λειτουργεί αποτελεσματικά, θα είναι αρωγός της οικονομικής και κοινωνικής ανάπτυξης και πάνω από όλα θα είναι ένα κράτος στην υπηρεσία των πολιτών. 
      Το κράτος βασικά έχει τρεις πυλώνες, αγαπητοί συνάδελφοι. Είναι οι δομές, είναι οι λειτουργίες του και πάνω από όλα είναι το ανθρώπινο δυναμικό του. Μιας και μιλάμε σήμερα για τον Κώδικα, θα ήθελα και εγώ να μιλήσω για το επίκεντρο του σημερινού θέματος, δηλαδή για το ανθρώπινο δυναμικό και να αφήσουμε τ’ άλλα δύο μεγάλα κομμάτια που είναι οι δομές και οι λειτουργίες, για να επικεντρώσουμε τη συζήτηση. 
      Και όπως σας είπα, θέλω να μιλήσω εκ βαθέων κομίζοντας στην Αίθουσα, κυρίως, το βίωμά μου αλλά και τη θεωρητική μου περιπέτεια σε όλες τις κατά καιρούς θητείες που είχα στη διοίκηση, πολλά χρόνια τώρα. 
      Κατ’ αρχήν, δεν θέλω να μιλήσω με όρους παρελθόντος. Νομίζω ότι δεν έχει νόημα. Έτσι και αλλιώς, εγώ το αποφεύγω, γιατί βγάζει μία γκρίζα, μία μίζερη εικόνα στον κόσμο. Αλλά υπάρχει και κάτι άλλο, ξέρετε, αγαπητέ κύριε Υπουργέ. Δεν μας συμφέρει να μιλήσουμε με όρους παρελθόντος, ούτε εμάς, ούτε εσάς, γιατί, δυστυχώς, οι επιδόσεις μας στη διαχείριση του ανθρώπινου δυναμικού της χώρας είναι πολύ χαμηλές. Προσφέραμε για δεκαετίες ολόκληρες ελπίδες στους νέους, τους είχαμε όμηρους μέχρι να μπουν στο δημόσιο και από κει και πέρα, όταν έμπαιναν στο δημόσιο, τους προσφέραμε ένα σύστημα, εντελώς, αναξιοκρατικό για την εξέλιξή τους. 
      Τι κάνει άραγε σήμερα αυτός ο Κώδικας; Αλλάζει τα πράγματα; Δυστυχώς, λυπάμαι που το λέω, αλλά το μόνο που κάνει, είναι να κωδικοποιεί, ακριβώς, αυτό το παρελθόν. Αν θεωρήσουμε, αγαπητοί συνάδελφοι, ότι το παρελθόν ήταν καλό, είναι καλός και ο Κώδικας που συζητάμε σήμερα και που θα κυρώσουμε τώρα. Είναι όμως έτσι; Δεν υπάρχουν καινούρια πράγματα; Όλα όσα συμβαίνουν είναι καλά; 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ). 
      Για να πάρουμε κατ’ αρχήν τον τρόπο εισόδου των νέων στο δημόσιο, που ήταν και η μοναδική σημαντική αναλαμπή στο μεταπολιτευτικό κύκλο για τη διαχείριση του ανθρώπινου δυναμικού. Είχαμε αυτόν το σπουδαίο νόμο για το Α.Σ.Ε.Π.. Πώς τον χρησιμοποιήσαμε όλοι μας, όλες οι κυβερνήσεις; Με ποιον τρόπο τον χρησιμοποιήσαμε και συνεχίζουμε να τον χρησιμοποιούμε; Ξέρετε τι ήταν στον πυρήνα αυτού του νόμου, αγαπητέ κύριε Υπουργέ; Ότι τα παιδιά μπαίνουν με πανελλήνιες εξετάσεις. Τι ποσοστό άραγε από τα παιδιά  μπαίνει με πανελλήνιες εξετάσεις, για να καταλάβει μόνιμες θέσεις; Το μεγαλύτερο πλήθος των νέων που εισέρχονται στο δημόσιο είναι από κερκόπορτες, που, είτε ονομάζονται «συμβάσεις ορισμένου χρόνου» είτε πολύ περισσότερο, ονομάζονται «συμβάσεις έργου». 
      Υπάρχει λύση σ’ αυτό το ζήτημα; Υπάρχει αγαπητοί συνάδελφοι και είναι απλούστατη. Ακούστε, κύριε Υπουργέ, αν θέλετε να προσφέρετε στη χώρα. Και μη μου πείτε γιατί δεν το κάναμε εμείς, γιατί θέλω να σεβαστείτε την εισαγωγή που έκανα. Γιατί επιτέλους δεν έχει κανένα νόημα η αναμέτρηση με τα λάθη μας εκατέρωθεν. 
      Πρώτη λύση. Αγαπητοί συνάδελφοι, γιατί δεν καθιερώνουμε έναν ετήσιο πανελλήνιο διαγωνισμό για όλα τα παιδιά; Τι μας εμποδίζει να το κάνουμε; Έναν ετήσιο διαγωνισμό, όπως είναι οι πανελλήνιες εξετάσεις. Στα πλαίσια του ετήσιου προγραμματισμού ένα πολυμορφικό διαγωνισμό που να περιλαμβάνει από το δημόσιο υπάλληλο με δευτεροβάθμια εκπαίδευση και τη νοσηλεύτρια μέχρι τον πιο εξειδικευμένο. Γίνεται αυτό που σας λέω, γιατί το έχω εξετάσει. Μπορεί μάλιστα το Α.Σ.Ε.Π. να το καλύψει και δυο φορές το χρόνο. Άνετα γίνεται αυτό που σας λέω. Το έχω μελετήσει και σας το λέω. Γιατί δεν το κάνετε; Να συμφωνήσουμε όλοι να το κάνουμε. 
      Δεύτερο μέτρο. Γιατί δεν καταργούμε τις κατάπτυστες συμβάσεις έργου, που κατά δεκάδες χιλιάδες κάθε χρόνο υπογράφουμε; Αναγκάστηκα και εγώ γι’ αυτόν το σπουδαίο θεσμό των Κ.Ε.Π., να κάνω συμβάσεις έργου και ταλαιπωρούμαστε όλοι τώρα, για να εξυπηρετήσουμε τα παιδιά.  Γιατί δεν το καταργούμε αυτό, αγαπητοί συνάδελφοι; Να σταματήσουν οι συμβάσεις έργου για τα φυσικά πρόσωπα. Γιατί δεν καταργούμε τις μοριοδοτήσεις, που δίνουμε για τις συμβάσεις ορισμένου χρόνου; Και τότε να σας πω εγώ πώς ξεκαθαρίζει το τοπίο και πώς, πραγματικά, σεβόμαστε τους νέους και πώς, πραγματικά, συνομιλούμε με το μέλλον και όχι με το παρελθόν. 
      Ερχόμαστε τώρα στο εσωτερικό της διοίκησης, στο οποίο, κυρίως, αναφέρεται ο Κώδικας. Θα ήθελα να σας καλέσω να κάνουμε μία αφαίρεση, να ρίξουμε τα τείχη, να ρίξουμε τα σύνορα στους ποικίλους θεσμούς, στους αξιωματούχους, στις αρμοδιότητες, στις εσωτερικές φυλακές που ταλαιπωρούν και τη χώρα και την ανάπτυξή της και τους πολίτες. Γίνεται αυτό. Το απέδειξαν τα Κ.Ε.Π.. Τα Κ.Ε.Π. διέτρησαν κυριολεκτικά αυτά τα τείχη. Αυτό πρέπει να κάνουμε και σχετικά με το ανθρώπινο δυναμικό, κύριε Υπουργέ. Κάνετε κάποια δειλά βήματα στη λεγόμενη κινητικότητα. Η κινητικότητα πρέπει όμως να είναι πλήρης και να αφορά στο σύνολο του δημοσίου. Και θέλετε να προχωρήσω κι ένα βήμα παραπέρα; Πρέπει να υπάρχει και μία όσμωση με τον ιδιωτικό τομέα. Στις διευθυντικές θέσεις πρέπει να υπάρχει η δυνατότητα πρόσκλησης στελεχών από τον ιδιωτικό τομέα και αντιστοίχως τα στελέχη του δημόσιου τομέα να μπορούν να πηγαίνουν σε μη ανταγωνιστικές λειτουργίες και υπηρεσίες του ιδιωτικού τομέα. Αυτές είναι κινήσεις που μπορούν να γίνουν και να έχουν οσμή μέλλοντος. 
      Και η σπουδαιότερη από όλες: Υμνείτε και εσείς και πολλοί συνάδελφοι αυτό το θετικό βήμα, που γίνεται με τη λεγόμενη αντικειμενικοποίηση των κριτηρίων. Καλό βήμα είναι αυτό, αλλά φαντάζει τόσο μικρό, μα τόσο μικρό. Ξέρετε τι πρέπει να γίνει, αγαπητοί συνάδελφοι, για να μιλάμε για το μέλλον και να μιλάμε για βήμα; Να αρχίσουμε επιτέλους και σ’ αυτήν τη χώρα την αξιολόγηση. Ξέρετε τι σημαίνει αξιολόγηση; Ότι δεν θα υπάρχει οργανική μονάδα στη χώρα που δεν θα έχει μετρήσιμα αποτελέσματα από δείκτες, είτε είναι δήμος είτε είναι νομαρχία είτε αστυνομικό τμήμα είτε υπουργείο είτε πανεπιστήμιο είτε νοσοκομείο είτε κέντρο υγείας, οτιδήποτε. Γιατί δεν το κάνετε; Αυτό έπρεπε να προβλέπει ο Κώδικας και, με βάση την αξιολόγηση των οργανικών μονάδων, να πάμε και στην αξιολόγηση του ανθρώπινου δυναμικού. Και αυτό να είναι το βασικό κριτήριο της ανέλιξής του, και αυτό να ανεξαρτητοποιεί -γιατί αυτό είναι το μέγα ζητούμενο- το δημόσιο λειτουργό από την πολιτική ηγεσία και απ’ όλο αυτό το κομματικό πέπλο που σκιάζει τη δημόσια ζωή. 
      Και τέλος, με πολλή αγάπη, αγαπητέ Υπουργέ, -ξέρεις ότι σε αγαπώ, γιατί έχουμε περάσει μαζί τα παιδικά μας χρόνια- αυτήν την ακροτελεύτια παράγραφο τι τη θέλετε; Δεν ταιριάζει ούτε σ’ εσάς ούτε στην ιδιότητά σας την πανεπιστημιακή. Το λέω στους συναδέλφους της Νέας Δημοκρατίας. Προβάλλετε το επιχείρημα ότι «θέλουμε χρόνο για να ετοιμαστούν οι φάκελοι». Θα τον βρείτε τον τρόπο, αγαπητέ Υπουργέ. Γιατί θέλετε να φορτώσετε μ’ ένα ακόμα στίγμα την πολιτική ζωή; Γιατί, αγαπητοί συνάδελφοι της Νέας Δημοκρατίας, το υπερασπίζεστε και εσείς αυτό; Η καθιέρωση αντικειμενικών κριτηρίων στις κρίσεις διευθυντών και γενικών διευθυντών είναι το μοναδικό ίσως θετικό βήμα που έχει αυτός ο Κώδικας. Γιατί το αναιρείτε, αγαπητέ Υπουργέ, μεταθέτοντας το χρόνο εφαρμογής του τη 1/1/2008, ενώ το μεγαλύτερο μέρος των κρίσεων θα γίνουν το 2007; Να έχετε την τόλμη, λοιπόν, αυτό το πράγμα να το αφαιρέσετε και πολύ περισσότερο ας έχουμε την τόλμη να συνομιλήσουμε, αγαπητοί συνάδελφοι, με το μέλλον και όχι με το παρελθόν.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Στέφανος Μάνος.
      ΣΤΕΦΑΝΟΣ ΜΑΝΟΣ: Κυρίες και κύριοι Βουλευτές, για μια Κυβέρνηση που φιλοδόξησε να επανιδρύσει το κράτος νομίζω ότι θα δεχθείτε ότι ο σημερινός Κώδικας –σχέδιο Κώδικα- είναι εξαιρετικά απογοητευτικός, διότι, όπως είπαν ήδη πριν από εμένα ο κ. Μπένος αλλά και ο κ. Κουβέλης νωρίτερα, ουσιαστικά είναι μια τακτοποίηση του παρελθόντος, θα έλεγε κάποιος ότι είναι ένα κείμενο που διατυπώθηκε από γραφειοκράτες, χωρίς κανένα απολύτως όραμα, για το τι πρέπει να συμβεί στη Δημόσια Διοίκηση. Αν το παρελθόν ήταν το μόνο κριτήριο, θα λέγαμε ότι υπάρχει μια τακτοποίηση ορισμένων θεμάτων, μολονότι και επ’ αυτού μπορούν να υπάρξουν παρατηρήσεις. Αλλά δεν είναι εκεί το ζήτημα. 
      Έχω πολλές φορές ισχυριστεί, υποστηρίξει ότι σε μία πολύ μεγάλη οργάνωση, όπως είναι το δημόσιο, όπου υπάρχουν πάρα πολλοί εργαζόμενοι, δημόσιοι υπάλληλοι μόνιμοι και μη μόνιμοι, υπάρχουν πολύ μεγάλες κατηγορίες όπως δάσκαλοι, καθηγητές που είναι δημόσιοι υπάλληλοι που είναι πολύ μεγάλες ομάδες πληθυσμού, δεν είναι δυνατόν να προσδοκούμε ότι τα πράγματα θα γίνουν καλύτερα, αν δεν έχουμε θεσπίσει, τελείως, ξεκάθαρα κίνητρα και αντικίνητρα. Θα έλεγε κάποιος, κίνητρα για να γίνουν οι εργαζόμενοι καλύτεροι και αντικίνητρα που να τιμωρούν τις κακές επιδόσεις. Χωρίς αυτό νομίζω ότι ματαιοπονούμε. Το βασικό κίνητρο πάντοτε στην συμπεριφορά των ανθρώπων, στις οργανώσεις -δεν ανακαλύπτουμε την πυρίτιδα, αυτά ισχύουν παντού, όπου υπάρχουν πολύ μεγάλες οργανώσεις- για εκείνους που πηγαίνουν καλά και κάνουν καλά τη δουλειά τους είναι η ταχύτερη ανέλιξη, οι ταχύτερες προαγωγές, ηθικές αμοιβές και υλικές αμοιβές. Περί αυτών, αν εξαιρέσετε την αναφορά σε μια ηθική αμοιβή που λέει σε κάποιο σημείο ο Κώδικας, δεν υπάρχει λέξη. 
      Στην δε πειθαρχική διαδικασία εκεί, πραγματικά, δεν έχουμε καμία αλλαγή. Μάλιστα, σε σχέση με το παρελθόν, υπάρχει μια άμβλυνση των πειθαρχικών διαδικασιών. Αυτό δεν είναι σωστό. Άλλωστε το είδαμε. Αν φθάσαμε μέχρι εδώ και λέμε ότι έχουμε μια διοίκηση σε διάλυση, είναι διότι ακριβώς για πολλά χρόνια συνέχεια δεν έχουμε επιβάλλει στοιχειώδεις κανόνες που ισχύουν σε οποιαδήποτε μεγάλη οργάνωση. Επειδή δεν το κάναμε γι αυτό έχουμε αυτά τα χάλια. Και όπως είπαμε σήμερα κωδικοποιούμε αυτό το οποίο κάναμε τόσα χρόνια. Δεν αλλάζουμε τίποτε επί της ουσίας. Υπάρχουν μικρές εξαιρέσεις και θα αναφερθώ και σ’ αυτές.
      Μια δεύτερη παράμετρος που θέλω να λάβετε υπ’ όψιν σας είναι ότι συνεχώς ασχολούμεθα με το πως θα κάνουμε προσλήψεις. Μπορεί να σας κακοφανεί που θα το πω, αλλά η ελληνική πραγματικότητα είναι όχι πως θα κάνουμε προσλήψεις, αλλά πως θα κάνουμε απολύσεις. Το ζητούμενο αυτήν τη στιγμή δεν είναι πως θα αυξηθεί ο πληθυσμός των εργαζομένων στο δημόσιο αλλά πως θα περιορισθεί. Θα ακούσατε στις ειδήσεις χθες ότι ο Διοικητής της Τράπεζας της Ελλάδος επισκέφθηκε τον κ. Καραμανλή για να συζητήσει μεταξύ άλλων πως θα περιορισθεί το προσωπικό στην Τράπεζα της Ελλάδος. Στην Τράπεζα της Ελλάδος εργάζονται σήμερα τρεις χιλιάδες και κάτι περισσότεροι υπάλληλοι, τη στιγμή που με τα σημερινά δεδομένα, με τα σημερινά καθήκοντα της τράπεζας, τριακόσιοι υπάλληλοι, το ένα δέκατο είναι υπέρ αρκετοί. Το θέμα είναι να δούμε πως θα αντιμετωπισθεί αυτή η φοβερή πραγματικότητα. Αυτό πρέπει να γίνει. Και μιλάμε για εθελούσια έξοδο, κατά το πρότυπο ίσως της χρυσοπληρωμένης εθελούσιας εξόδου του Ο.Τ.Ε., γιατί ήδη αυτό θεωρείται προηγούμενο κεκτημένο από μερικούς.
      Το Σύνταγμα λέει, ότι εάν μια θέση καταργείται απολύεται ο υπάλληλος. Σημειώστε ότι αυτό το επαναλαμβάνει και ο Κώδικας που έχουμε σήμερα μπροστά μας. Στο άρθρο 154 λέει ότι ο υπάλληλος απολύεται εάν καταργηθεί η θέση στην οποία υπηρετεί. Σημειώστε ότι παραδόξως ο σημερινός Κώδικας επειδή, προφανώς, οι συντάκτες του δεν φαντάζονται ότι θα εφαρμοσθεί ποτέ αυτή η διάταξη δεν λένε τι θα συμβεί εάν απολυθεί ο υπάλληλος. Θα λάβει αποζημίωση; Ο Κώδικας δεν προβλέπει τίποτα γι αυτό το θέμα. 
      Εγώ μπήκα στην πολιτική, κύριοι συνάδελφοι, το 1977. Μόλις μπήκα τότε είχε κωδικοποιηθεί ο Δημοσιοϋπαλληλικός Κώδικας με το π.δ. 611 επί υπουργίας Γεωργίου Ράλλη. Εκεί, λοιπόν, η αντίστοιχη ρύθμιση –γιατί μη νομίζετε ότι έχει αλλάξει τίποτε στην ουσία, έχουν μείνει τα ίδια πράγματα- προέβλεπε ότι ο υπάλληλος που θα απολυθεί θα αμείβεται για ακόμη τρεις μήνες. Ο σημερινός Κώδικας δεν προβλέπει τίποτα σε περίπτωση απόλυσης. Το λέω όχι διότι είμαι βέβαιος ότι έγινε σκληρότερος του Ράλλη ο κ. Παυλόπουλος. Προς θεού! Απλώς είναι τόση η πεποίθηση ότι ποτέ δεν θα εφαρμοσθεί η συνταγματική διάταξη, ώστε ούτε καν προνοούν για το τι θα συμβεί στον απολυόμενο υπάλληλο.
      Θα ήθελα να σας πω κάτι ακόμη για τις πειθαρχικές ποινές και το τι συνιστά παράπτωμα. Λέει κατ’ αρχήν στην εισηγητική έκθεση ότι, για πρώτη φορά προβλέπεται ότι είναι διακριτό πειθαρχικό αδίκημα –αναφέρεται μεταξύ των μεγάλων αλλαγών- η μη εξυπηρέτηση του πολίτη και η ανάρμοστη συμπεριφορά προς αυτόν.
      Σημειώστε ότι στο κείμενο Ράλλη, τώρα μιλάμε για κείμενο πριν από τριάντα χρόνια, υπάρχει ρητή πρόβλεψη ότι είναι αδίκημα  η μη προσήκουσα συμπεριφορά προς τους πολίτες, τους προϊσταμένους και τους λοιπούς υπαλλήλους και η μη έγκαιρη απάντηση σε αναφορά πολιτών. Μπορεί να καταργήθηκε ενδιαμέσως και να επανήλθε τώρα αλλά όχι ότι έρχεται για πρώτη φορά. 
      Επίσης έχει φύγει από το Δημοσιοϋπαλληλικό Κώδικα της εποχής Ράλλη...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αμέσως, κυρία Πρόεδρε, τελειώνω. Κάντε λίγο υπομονή. 
      ...ότι συνιστά πειθαρχικό αδίκημα η συμμετοχή σε απεργία κατά παράβαση του άρθρου 23 παράγραφος 2 του Συντάγματος και του σε εκτέλεση αυτού νόμου. Το άρθρο 23 παράγραφος 2 εξακολουθεί να ισχύει αλλά η παράβαση της διάταξης του Συντάγματος έπαψε να  είναι πειθαρχικό αδίκημα στο σημερινό Κώδικα. Προσαρμόζεται φαίνεται το Υπουργείο στη σημερινή εποχή αλλά το Σύνταγμα παραμένει. Αυτά προβλέπει το Σύνταγμα! 
      Ήθελα να σας πω ότι δεν διορθώνονται τα πράγματα αν δεν βάλουμε ξεκάθαρα κίνητρα για να γίνεις καλύτερος και να πιέζεσαι να γίνεις καλύτερος και ξεκάθαρες ποινές για εκείνον που δεν γίνεται καλύτερος και είναι συστηματικά κακός.
      Και μια τελευταία παρατήρηση. Η υπόθεση των αντικειμενικών μορίων, εκ πρώτης όψεως, θα μπορούσε να πει κανείς ότι αντικειμενικοποιεί την κατάσταση, αλλά δεν είναι έτσι. Θα σας δώσω ένα παράδειγμα. Λέει ότι, σου δίνω μόρια για να γίνεις γενικός διευθυντής αν μιλάς πολύ καλά μια από τις γλώσσες της Ευρωπαϊκής Ένωσης. Τι σημαίνει αυτό; Δηλαδή μας ενδιαφέρει να γίνει κάποιος γενικός διευθυντής επειδή μιλάει τη γλώσσα των Εσθονών; Είναι χρήσιμο για να γίνεις γενικός διευθυντής; Εδώ πρέπει να αποφασίσουμε και να επιλέξουμε. Είχε πει παλαιότερα η κ. Διαμαντοπούλου, αλλά και εγώ, να έχουμε ως δεύτερη γλώσσα τα Αγγλικά. Θα έπρεπε να προβλεφθεί, Αγγλικά, Γερμανικά, Γαλλικά μας ενδιαφέρουν, να το βάλουμε αλλά αυτή η αοριστία τι νόημα έχει; 
      Και δεύτερο: Βάζει ένα σωρό μόρια για εκείνον που θα γίνει γενικός διευθυντής, αλλά –προσέξτε- προϋπόθεση για να γίνεις γενικός διευθυντής λέει ότι πρέπει να είναι τα είκοσι χρόνια προϋπηρεσία. Στη συνέχεια, όμως, βάζει ένα σωρό μόρια, αν έκανες σπουδές αν έκανες το ένα, αν έκανες το άλλο. Μα, αυτά τα έκανες πριν από είκοσι χρόνια. Αν αυτά αποδείχθηκαν χρήσιμα θα τα είδαμε στη δουλειά σου. Έχω δει ένα σωρό πτυχιούχους που αργότερα στη δουλειά τους αποδείχθηκαν άχρηστοι. Όταν φτάσεις στα είκοσι χρόνια υπηρεσία, δεν  μετρούν οι σπουδές που έκανες προ εικοσαετίας, μετράει τι κάνεις τώρα στη δουλειά σου. 
      Είναι, επαναλαμβάνω, έργο γραφειοκρατών αυτό το κείμενο και ως τούτο δεν πρόκειται να προσφέρει καμία πραγματικά θετική υπηρεσία. Θα έχουμε μια από τα ίδια, πάντως όχι επανίδρυση του κράτους!
      Ευχαριστώ, κυρία Πρόεδρε, για την ανοχή σας. 
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε και εμείς κύριε συνάδελφε.
      Ο κ. Σαμπαζιώτης έχει το λόγο.
      ΔΗΜΗΤΡΙΟΣ ΣΑΜΠΑΖΙΩΤΗΣ: Κυρία Πρόεδρε, κύριε Υπουργέ, κυρίες και κύριοι συνάδελφοι, τριάντα και πλέον έτη μετά τη μεταπολίτευση και η Δημόσια Διοίκηση εξακολουθεί να έχει δύο βασικά αρνητικά χαρακτηριστικά. 
      Το πρώτο είναι ότι παραμένει απόλυτα εξαρτημένη από την εκάστοτε πολιτική εξουσία. Η εξάρτηση αυτή δεν αφορά μόνο την ακολουθητέα πολιτική, πράγμα το οποίο είναι εύλογο και αναγκαίο αν θέλετε σε κάθε ευνομούμενη δημοκρατία, αλλά και την καθημερινή πρακτική και τη στελέχωσή της σε ανώτερο και συχνά σε μεσαίο και κατώτερο επίπεδο. Οι πολιτικές αλλαγές δεν συνεπάγονται απλώς αλλαγές πολιτικών, αλλά επιφέρουν μεταβολές και στα πρόσωπα της Δημόσιας Διοίκησης, με αποτέλεσμα να στερούν αυτή από την έννοια της συνέχειας, που πρέπει να τη διατρέχει. 
      Το δεύτερο χαρακτηριστικό είναι ότι η Δημόσια Διοίκηση δεν έχει καταφέρει να προσανατολιστεί σταθερά προς τον κύριο στόχο της, που είναι η εξυπηρέτηση του πολίτη, ο οποίος είναι και χρήστης των υπηρεσιών της. Συχνά είναι τα φαινόμενα, όπου διαπιστώνει κανείς ότι οι φορείς άσκησης της Δημόσιας Διοίκησης δεν έχουν επίγνωση αυτής της βασικής αρχής ενός σύγχρονου κράτους. Αποτέλεσμα αυτού είναι να υπονομεύεται η εμπιστοσύνη των πολιτών ως προς αυτή, ως μηχανισμού εξυπηρέτησης του δημόσιου συμφέροντος. 
      Η Δημόσια Διοίκηση, κύριοι συνάδελφοι, είναι το σημαντικότερο και μεγαλύτερο πρόβλημα του κράτους. Το πρόβλημά της είναι αποτέλεσμα και δημιούργημα του πολιτικού συστήματος, διότι η κάθε κυβέρνηση θέλει να έχει τον πλήρη έλεγχό της. 
      Θα θυμίσω στους συναδέλφους του ΠΑ.ΣΟ.Κ. ότι το 1981, όταν το ΠΑ.ΣΟ.Κ. ήρθε στην εξουσία, με το αιτιολογικό ότι ήθελε να γκρεμίσει το κράτος της Δεξιάς, κυριολεκτικά επέδραμε εναντίον της Δημόσιας Διοίκησης, την αποδεκάτισε, τη διέλυσε και την κατέστησε κομματικό όργανο. Αυτό το κομματικό κράτος που εγκαθίδρυσε τότε, εξακολουθεί να υπάρχει μέχρι και σήμερα, εξακολουθεί να λειτουργεί και σήμερα και εξακολουθεί να έχει όλες εκείνες τις παρενέργειες. 
      Σήμερα με το Δημοσιοϋπαλληλικό Κώδικα που συζητάμε, η Νέα Δημοκρατία κατεβάζει μια συγκεκριμένη πρόταση για να βελτιώσει την κατάσταση στο χώρο της Δημόσιας Διοίκησης. Γίνεται αναπροσανατολισμός της κατεύθυνσής της για να υπηρετήσει μια νέα κοινωνική οικονομική ανάπτυξη, που στο κέντρο της θα έχει τον πολίτη. 
      Παρουσιάζεται μια μεγάλη καινοτομία, που στοχεύει να καθιερώσει την αξιοπρέπεια και το σεβασμό της προσωπικότητας και των δικαιωμάτων των υπαλλήλων. Παρουσιάζεται ένας κώδικας που προωθεί την αποτελεσματικότητα στη λειτουργία της Δημόσιας Διοίκησης και όπως πάντα το ΠΑ.ΣΟ.Κ. αντιδρά και σ’ αυτό το νομοθέτημα της Κυβέρνησης.
      Τα αίτια είναι προφανή. Πρώτο και κύριο, κύριοι συνάδελφοι του ΠΑ.ΣΟ.Κ., δεν θέλετε ούτε την αξιοκρατία ούτε την ισότητα που εισάγει αυτό το νομοθέτημα. Γιατί το ΠΑ.ΣΟ.Κ. πραγματικά δεν μπορεί να παρακολουθήσει ούτε τη διαδικασία μεταρρύθμισης που ακολουθεί αυτή η Κυβέρνηση ούτε και τη διαδικασία εκσυγχρονισμού της Δμόσιας Διοίκησης, που με σταθερά βήματα επιχειρείται το τελευταίο διάστημα.
      Παρακολουθείστε, κύριοι συνάδελφοι του ΠΑ.ΣΟ.Κ., τις δημοσκοπήσεις και θα δείτε πού βρίσκεται η μεγαλύτερη υπεροχή του κυβερνώντος κόμματος σε σχέση με εσάς. Η υπεροχή αυτή βρίσκεται σε δύο σημεία, στα θέματα της μεταρρύθμισης στο χώρο της Δημόσιας Διοίκησης και στα θέματα της διαφάνειας. Όταν ερωτάται ο πολίτης, ποιος είναι ικανότερος να χειριστεί τις μεταρρυθμίσεις στη Δημόσια Διοίκηση και τα θέματα διαφάνειας, τότε μπορείτε να δείτε τις διαφορές που δημιουργούνται.
      Κύριοι συνάδελφοι, έχουν γίνει σημαντικά και θεαματικά βήματα στην κατεύθυνση του εκσυγχρονισμού και της μεταρρύθμισης της Δημόσιας Διοίκησης. Θεωρώ όμως ότι ο Κώδικας που συζητάμε είναι ένα από τα πιο σημαντικά βήματα. Μπορεί, βέβαια, το ΠΑ.ΣΟ.Κ. να μην το αντιλαμβάνεται, γιατί είναι ξεκομμένο απ’ αυτό που συμβαίνει στην ελληνική περιφέρεια και την ελληνική πολιτική ζωή, το αντιλαμβάνονται όμως καλά και το γνωρίζουν οι πολίτες. 
      Βασική καινοτομία του νέου Κώδικα είναι το νέο σύστημα προαγωγών με αντικειμενικά και μοριοποιημένα κριτήρια, τα οποία μειώνουν την υποκειμενικότητα στο ελάχιστο. Περιέχει σημαντικές διατάξεις για τη διαρκή επιμόρφωση των υπαλλήλων, με δεδομένη βεβαίως τη συνεχή εξέλιξη της τεχνολογίας. Τέλος, λύνει υπό όρους διαφάνειας και όχι εν κρυπτώ, όπως γινόταν στο παρελθόν, το μεγάλο θέμα των μετατάξεων. 
      Σε ό,τι αφορά το κοινωνικό του πρόσωπο, θεσπίζει τη χορήγηση γονικής άδειας στον πατέρα και για τη μητέρα που είναι άγαμη ή χήρα προσαυξάνεται η διευκόλυνση του μειωμένου ωραρίου της άδειας ανατροφής τέκνου για έξι ακόμη μήνες. Αμείβονται οι τρεις πρώτοι μήνες της γονικής άδειας ανατροφής παιδιών στους πολύτεκνους και τους τρίτεκνους και προβλέπεται η περαιτέρω παράταση διευκόλυνσης του μειωμένου ωραρίου εργασίας για δύο ακόμη έτη, στην περίπτωση που η οικογένεια αποκτήσει και τέταρτο τέκνο. 
      Αυτές, κυρίες και κύριοι συνάδελφοι, είναι καινούργιες διατάξεις, είναι καινούργιες ρυθμίσεις. Δεν υπήρχαν προηγουμένως. Γιατί άραγε η Αξιωματική Αντιπολίτευση δεν ψηφίζει τον Κώδικα; Δυστυχώς για εσάς, κύριοι συνάδελφοι του ΠΑ.ΣΟ.Κ., έγινε πια σαφές ότι στερείστε πολιτικής πρότασης για το σημαντικότερο κομμάτι της Δημόσιας Διοίκησης, που είναι οι δημόσιοι υπάλληλοι. 
      Με το νομοσχέδιο αυτό, τελικός μας στόχος είναι να δημιουργήσουμε μια νέα Δημόσια Διοίκηση που θα λειτουργεί με πλήρη διαφάνεια και λογοδοσία, που θα διαθέτει καλύτερες υπηρεσίες στους πολίτες και στις επιχειρήσεις, που θα έχει λιγότερο κόστος λειτουργίας και θα ενισχύει τη δημιουργία επιχειρησιακού περιβάλλοντος και θα παρέχει βεβαίως καλύτερες συνθήκες εργασίας στους δημοσίους υπαλλήλους.
      Θεωρώ, κυρίες και κύριοι συνάδελφοι, ότι ο Υπαλληλικός Κώδικας συμβάλλει στον εκδημοκρατισμό και την αναβάθμιση της Δημόσιας Διοίκησης και είναι η πλήρης απόδειξη της πολιτικής και θεσμικής αξιοπιστίας της Κυβέρνησης στον ευαίσθητο αυτό χώρο. Είναι ένας Κώδικας, ο οποίος αλλάζει το τοπίο αξιοκρατίας σε ό,τι αφορά την πορεία των δημοσίων υπαλλήλων. Επιλύει διαρθρωτικά προβλήματα και συνεισφέρει στην πάταξη του πελατειακού συστήματος, συμβάλλοντας έτσι στην αποκατάσταση μιας νέας πραγματικότητας, κυρίες και κύριοι συνάδελφοι, που συμπυκνώνεται στην φράση «επανίδρυση του κράτους».
      Γι’ αυτό, βεβαίως, ψηφίζω το παρόν νομοσχέδιο και σας καλώ κι εσάς να το ψηφίσετε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη- Ψαρούδα): Ευχαριστούμε πολύ.
      Το λόγο έχει ο κ. Κωνσταντίνος Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε τον Κώδικα Δημοσίων Υπαλλήλων. Συζητούμε ουσιαστικά για τη Δημόσια Διοίκηση, το κράτος, ένα εθνικό ζήτημα, το οποίο όμως διαχρονικά έχει γίνει «ανατολικό ζήτημα». Παραμένει άλυτο. Κι εγώ δεν αντιλαμβάνομαι πραγματικά, κύριε Υπουργέ, γιατί, έστω και αυτές οι οριακές αλλαγές και οι μερικές προσθήκες στον ισχύοντα Κώδικα –γιατί αυτό κάνετε με τις ρυθμίσεις- δεν θα μπορούσαν να συζητηθούν ελεύθερα. Γιατί θα έπρεπε να συζητηθούν με τη διαδικασία του άρθρου 76, παράγραφος 6 του Συντάγματος; Φοβάστε το διάλογο; Φοβάστε τη βάσανο των αντιπροτάσεων ή θέλετε να δεσμεύσετε ακόμα και τους δικούς σας Βουλευτές σε αναγκαστική συναίνεση; 
      Η Δημόσια Διοίκηση, το κράτος, είναι στο κέντρο των κοινωνικοοικονομικών δραστηριοτήτων. Τις επηρεάζει. Εγώ πιστεύω ότι καμία άλλη μεταρρύθμιση δεν μπορεί να αποδώσει χωρίς μεταρρύθμιση στη Δημόσια Διοίκηση. Και πολλά από τα φαινόμενα καθυστέρησης που έχει η χώρα μας στην κοινωνικοοικονομική ζωή οφείλονται στο ότι δεν αποτολμήσαμε πραγματικές τομές στη Δημόσια Διοίκηση. 
      Έρχεστε σήμερα και λέτε στην εισηγητική έκθεση ότι εισάγετε αυτές τις ρυθμίσεις στο πλαίσιο της κυβερνητικής πολιτικής για την «επανίδρυση του κράτους». Το επανέλαβαν και πολλοί συνάδελφοι από τη Νέα Δημοκρατία. Εδώ περισσεύει και η υποκρισία και ο αποπροσανατολισμός. Γιατί το μόνο που επιχειρείτε όλα αυτά τα τρία χρόνια είναι πραγματικά η κομματική άλωση του κράτους, η επανίδρυση του δικού σας κράτους ή, για να το πω με απλά λόγια, η κομματική σας κυριαρχία στη Δημόσια Διοίκηση. Δεν εφαρμόζετε, κύριοι της Κυβέρνησης, πολιτική που αναζητεί δίκαιο και σύγχρονο τρόπο οργάνωσης της Δημόσιας Διοίκησης. Εσείς αναζητείτε κάθε φορά –και αυτό αποδεικνύεται και μ’ αυτό το νομοσχέδιο- τα καλύτερα μέσα για τη διατήρηση και εμπέδωση κομματικής εξουσίας. 
      Από την αρχή, με το ν. 3260 το 2004 καταργήσατε τα Υπηρεσιακά Συμβούλια και μειώσατε τα κριτήρια για την κάλυψη των θέσεων ευθύνης στο δημόσιο. Αντίστοιχα πράξατε και στον χώρο της εκπαίδευσης. Ανοίξατε κερκόπορτα στο Α.Σ.Ε.Π., με την εισαγωγή της συνέντευξης, για να βολέψετε «ημετέρους». Διαγωνισμοί βρίσκονται τώρα στον αέρα, όπως και στη ΔΕΗ. Έχετε πρόσφατα διορίσει εκτός διαδικασιών περίπου δεκαεννιά χιλιάδες συμβασιούχους. Και μας ρώτησε κάποιος συνάδελφος να του πούμε έναν. Μα, είναι χιλιάδες. Είναι οι περιπτώσεις, ιδιαίτερα, των συμβάσεων έργου. 
      Και επειδή ακούστηκε από πολλές πλευρές για απουσία προτάσεων εγώ, κύριε Υπουργέ,  έχω μία πρόταση απλή, πέρα από τα άλλα, τα μεγάλα λόγια. Και την είχα κάνει και επί των δικών μας κυβερνήσεων απ’ αυτό το Βήμα. Να δείξουμε όλοι το καλό μας πρόσωπο. Να βάλουμε κριτήρια για τις συμβάσεις έργου αύριο το πρωί, με πρώτο τη δημοσιότητα και όχι να παίρνει ο καθένας, που έχει την εξουσία, όποιους θέλει, με σύμβαση έργου, χωρίς ουσιαστικά να πρόκειται για αντικείμενο που συνιστά σύμβαση έργου. Το πρώτο είναι αυτό. Τολμάτε αυτό το βήμα; Όχι
      Και επειδή μας είπατε ότι δεν ψηφίζουμε αυτόν τον Κώδικα από γενική αρνητική στάση και ρωτήσατε γιατί δεν τον ψηφίζουμε, σας ερωτώ και σας προκαλώ –με την καλή έννοια- και πάλι. Αναφερόμαστε στη Δημόσια Διοίκηση, συζητώντας για τον Κώδικα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Θέτει ορισμένα θέματα ο Κώδικας.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ!
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Ανδρεουλάκο, θα με προσέξετε για να μου απαντήσετε. 
      Αφού έχετε καλές προθέσεις –γιατί εγώ δεν σας εμπιστεύομαι- αφαιρέστε το ακροτελεύτιο άρθρο που καθορίζει την αναστολή της θετικής ρύθμισης, που βάζει, πράγματι, αντικειμενικά κριτήρια στην επιλογή των στελεχών. Ουσιαστικά παρατείνετε μέχρι το 2011 τους δήθεν προσωρινούς «ημετέρους» εκλεκτούς σας. Για να αλωνίζουν έξι χρόνια ουσιαστικά για λογαριασμό σας στη Δημόσια Διοίκηση και θα τους πιστώσετε και μ’ ένα σύνολο μορίων, έτσι ώστε να μπορούν να ανταγωνιστούν –όταν με τα χρόνια θα εφαρμοστούν τα κριτήρια- και να βγουν μπροστά από τους μη «ημετέρους» σας. 
      Εδώ είναι η «ταμπακιέρα» του νομοθετήματος που κάνετε! Εδώ είναι η «ταμπακιέρα» όλης σας της πολιτικής! Και ένα θετικό βήμα το αναστέλλετε. Το εντάσσετε στα κομματικά σας σχέδια. Πώς να σας εμπιστευτούμε; Πώς να ψηφίσουμε αυτόν το νόμο; Δεν έχετε σχέδιο σίγουρα, μα ούτε την πρόθεση για αναβάθμιση της Δημόσιας Διοίκησης. 
      Θα μου πείτε, περίμενα από εσάς να συλλάβετε τις ανάγκες της Δημόσιας Διοίκησης –από την πολιτική σας εννοώ, δεν αναφέρομαι σε πρόσωπα- στη νέα εποχή; Όχι. Γιατί; Γιατί δεν πιστεύετε στον ανεξάρτητο ρόλο της Δημόσιας Διοίκησης. Νέους θεσμούς αξιοκρατίας που έκανε το ΠΑ.ΣΟ.Κ. για δίκαιο σύστημα επιλογής και εξαίρεσης υπαλλήλων, αντί να τους προωθήσετε, αντί να τους θωρακίσετε, τους υπονομεύετε και τους αδυνατίζετε!
      Κονδύλια σημαντικά –να, ένα άλλο βήμα- για την εισαγωγή της Δημόσιας Διοίκησης στην κοινωνία της πληροφορίας, τα περικόψατε στην αναθεώρηση που κάναμε πέρυσι στο Γ΄ Κοινοτικό Πλαίσιο Στήριξης. Χιλιάδες στελέχη που υπηρετούν σε κρίσιμες δομές και προγράμματα, αντί να τα στηρίξετε –αναφέρομαι σε σημαντικά προγράμματα όπως «Βοήθεια στο Σπίτι», η ψυχιατρική μεταρρύθμιση- τα αφήνετε στον αέρα και όπως και τα ίδια τα προγράμματα. Θέματα επιμόρφωσης και βελτίωσης της υπηρεσιακής κατάστασης των υπαλλήλων τα πηγαίνετε στις ελληνικές καλένδες. 
      Εσείς επομένως δεν κτίζετε, δεν συμπληρώνετε, κατεδαφίζετε! Δεν σεβαστήκατε ακόμα και υπηρεσίες κρίσιμες, όπως μονάδες που έχουν σχέση με την ασφάλεια της χώρας. Το πρόσφατο τρομοκρατικό χτύπημα ανέδειξε. Πέρα από τα άλλα και επικίνδυνες παρεμβάσεις που έγιναν στην Αντιτρομοκρατική Υπηρεσία, που υπονόμευσαν και αποτελεσματικότητα και αποδυνάμωσαν την επιχειρησιακή ικανότητα της Αντιτρομοκρατικής Υπηρεσίας. Και τώρα με task force τρέχετε και δεν φτάνετε. Η αμηχανία σας είναι στο «φόρτε της», πραγματικά.
      Αυτή είναι η πολιτική σας και μας ζητάτε να συναινέσουμε. Δεν ψηφίζουμε συνειδητά αυτό το νομοσχέδιο. Καταψηφίζουμε ουσιαστικά όλη την πολιτική σας στη Δημόσια Διοίκηση, η οποία είναι και οπισθοδρομική, έχει ρεβανσιστικά στοιχεία –υπάρχουν πέρα από τα άλλα και διώξεις- και έχει το στοιχείο του κομματικού νεποτισμού.
      Και κάνατε μεγάλο λάθος, ατόπημα, πολιτικό έγκλημα. Δίνετε με όλη την πολιτική σας στη Δημόσια Διοίκηση –αρχίσατε από τη συνέντευξη, τις παράγκες κ.λπ.- λάθος μηνύματα στους νέους. Που πια δεν αναζητούν τα προσόντα. Αναζητούν, πάλι, όχι τον «μπάρμπα στην Κορώνη» όπως λέγαμε παλιά, αλλά τον «μπάρμπα στη Ρηγίλλης»! Αυτή δυστυχώς η πολιτική σας,μας γυρίζει πολλές δεκαετίες πίσω. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο  κ. Χρύσης.
      ΒΑΣΙΛΕΙΟΣ ΧΡΥΣΗΣ: Κύριε Πρόεδρε, αντιπαρέρχομαι τα όσα είπε ο αγαπητός συνάδελφος κ. Κώστας Γείτονας και έρχομαι στην ουσία και στο νομοσχέδιο, το οποίο έχουμε υπό ψήφιση. 
      Η κύρωση του Κώδικα κατάστασης δημοσίων πολιτικών, διοικητικών υπαλλήλων και υπαλλήλων νομικών προσώπων δημοσίου δικαίου εμπεριέχει  πράγματι καινοτόμες διατάξεις, που οι νέες κοινωνικές αντιλήψεις απαιτούν και επιβάλλουν. Το νομοσχέδιο είναι βασικά αποτέλεσμα μιας μακράς, επίμονης και σχολαστικής εργασίας της ειδικής επιτροπής, που συστήθηκε με το άρθρο 14 παράγραφος 1 του ν. 3242/2004 για το σκοπό αυτό. Η Δημόσια Διοίκηση με τις χρόνιες παθογένειές της προσέφερε μέχρι τώρα χαμηλή ποιότητα υπηρεσιών στον πολίτη, με αποτέλεσμα την ταλαιπωρία και τη δικαιολογημένη αγανάκτησή του. 
      Με το παρόν νομοσχέδιο η Κυβέρνηση του Κώστα Καραμανλή τολμά και θέτει στο περιθώριο αναχρονιστικές αντιλήψεις, ενώ παράλληλα υποβοηθά τη βελτίωση και την αποδοτικότητα των δημοσίων υπαλλήλων. Η επανίδρυση του κράτους γίνεται πράξη με την αξιολόγηση των δημοσίων υπαλλήλων, τη διαφάνεια και την παροχή κινήτρων αποδοτικότητας. 
      Παράλληλα, ο νέος Υπαλληλικός Κώδικας εναρμονίζεται με το Κοινοτικό Δίκαιο και τη νομολογία του Συμβουλίου Επικρατείας και των Διοικητικών Δικαστηρίων. Το περιεχόμενό του έχει δομή, αλληλουχία και σύνδεση με την κοινωνική πραγματικότητα. Εκτός των γενικών διατάξεων, περιλαμβάνει οκτώ μέρη με ειδικότερο περιεχόμενο στο καθένα. Οι προϋποθέσεις διορισμού, οι υποχρεώσεις, οι περιορισμοί, τα κωλύματα και η αστική ευθύνη των δημοσίων υπαλλήλων, τα δικαιώματά τους, οι υπηρεσιακές τους μεταβολές, το πειθαρχικό δίκαιο, η λύση της υπαλληλικής σχέσης, τα συλλογικά τους όργανα και οι τελικές μεταβατικές διατάξεις είναι οι τίτλοι των επιμέρους μερών του νομοσχεδίου. 
      Η σχολαστική αναφορά σε όλα αυτά είναι χρονικά ανέφικτη. Όμως, είναι απαραίτητη η μνεία μερικών ειδικότερων διατάξεων, που σηματοδοτούν το πνεύμα και τη φιλοσοφία του υπό ψήφιση νομοσχεδίου.
      Η συμπεριφορά του δημοσίου υπαλλήλου, όπως συμπυκνωμένα εμπεριέχεται στο άρθρο 27, πρέπει να διακρίνεται πρωτίστως από ευγένεια και σεβασμό στο διοικούμενο, ανεξαρτήτως πολιτικών, φιλοσοφικών ή θρησκευτικών πεποιθήσεων. Τίθεται τοιουτοτρόπως στο περιθώριο κάθε ιδεολογική προκατάληψη. Ο δημόσιος υπάλληλος υπηρετεί τους πολίτες χωρίς διακρίσεις, χωρίς προκαταλήψεις. Επιτέλους, τίθεται με το παρόν νομοσχέδιο στο περιθώριο και αχρηστεύεται η πράσινη κάρτα του παρελθόντος.
      Ιδιαίτερης σημασίας είναι η υποχρέωση που επιβάλλει το άρθρο 28 στο δημόσιο υπάλληλο κατά το διορισμό του, να δηλώνει την περιουσιακή κατάσταση του ιδίου, της συζύγου και των παιδιών του. Η δήλωση αυτή επαναλαμβάνεται ανά διετία και τοιουτοτρόπως ενισχύεται το κύρος, η εντιμότητα και η αξιοπιστία του δημοσίου υπαλλήλου έναντι του διοικούμενου. Σε ενδεχόμενη αστική ευθύνη του δημοσίου υπαλλήλου έναντι του δημοσίου για κάθε ζημιά, που προξένησε σ’ αυτό από δόλο ή βαριά αμέλεια κατά την εκτέλεση των καθηκόντων του, ο χρόνος παραγραφής επιμηκύνεται, από τα δύο χρόνια που είναι σήμερα, στα πέντε χρόνια, αφότου έλαβε γνώση της ζημίας το αρμόδιο όργανο ή το δημόσιο κατέβαλε την αποζημίωση.
      Κυρίες και κύριοι συνάδελφοι, ο νέος Κώδικας δεν θέλει το δημόσιο υπάλληλο παθητικό και ανενεργό πολίτη. Του παρέχει με εγγυήσεις την ελευθερία έκφρασης και τη συμμετοχή στην πολιτική ζωή της χώρας. Διασφαλίζει, επίσης, τη συνδικαλιστική του ελευθερία και το δικαίωμα απεργίας, σύμφωνα με τις διατάξεις του νόμου. Παράλληλα μεριμνά για την υπηρεσιακή εκπαίδευση με σκοπό την αναβάθμιση και την ποιότητα των παρεχομένων υπηρεσιών προς τον πολίτη.
      Εκτός των κανονικών αδειών, ο νέος Κώδικας προβλέπει και άδειες διευκολύνσεων που περιλαμβάνουν, παραδείγματος χάριν,  την ειδική άδεια γάμου, θανάτου συζύγου ή συγγενούς μέχρι δευτέρου βαθμού και την άδεια ασκήσεως εκλογικού δικαιώματος. Παρέχονται, επίσης, άδειες χωρίς αποδοχές για ειδικότερες περιπτώσεις, καθώς και διευκολύνσεις υπαλλήλων με οικογενειακές υποχρεώσεις, όπως είναι η ανατροφή και η επιμέλεια ανηλίκων τέκνων.
      Η αξιολόγηση και η προαγωγή των υπαλλήλων γίνεται με απόφαση του οικείου υπηρεσιακού συμβουλίου, αφού λάβει υπόψη του όλα τα στοιχεία του προσωπικού του μητρώου και τα αξιολογήσει. 
      Τέλος, με συγκεκριμένα αντικειμενικά και μετρήσιμα στοιχεία γίνεται η αξιολόγηση και επιλογή των προϊσταμένων οργανικών μονάδων, όπως προβλέπεται στα άρθρα 84 έως 86 του υπό ψήφιση νομοσχεδίου και τίθεται στο περιθώριο ο κομματισμός, που είχε αναχθεί στο παρελθόν σε κυρίαρχο και βασικό κριτήριο επιλογής. 
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Κυρίες και κύριοι συνάδελφοι, η Κυβέρνηση τόλμησε και με το παρόν νομοσχέδιο -σε συνεργασία με την Α.Δ.Ε.Δ.Υ.- αφουγκράστηκε και κατέγραψε τις ανάγκες της Δημόσιας Διοίκησης. Μετά τις όποιες επισημάνσεις σας και τις όποιες παρατηρήσεις σας, οι οποίες ελεύθερα διατυπώνονται στην Αίθουσα, σας καλώ να υπερψηφίσουμε αυτό το νομοσχέδιο, που θέλει ένα δημόσιο υπάλληλο, ο οποίος να προσφέρει τις υπηρεσίες του στον πολίτη με αξιοπρέπεια και εντιμότητα. 
      Η πολιτεία με τη σύνταξη του παρόντος νομοσχεδίου έκανε το καθήκον της. Η επανίδρυση του κράτους δεν είναι τίποτε άλλο παρά η αξιοκρατία, η ποιότητα της παροχής υπηρεσιών στο διοικούμενο και η αλλαγή μιας παρωχημένης νοοτροπίας. Η νέα αντίληψη που εμπεριέχεται στον Κώδικα αποβλέπει στο σεβασμό και στην εξυπηρέτηση του πολίτη με εντιμότητα, προθυμία και ανιδιοτέλεια. 
      Κατόπιν όλων αυτών, υπερψηφίζω το παρόν νομοσχέδιο επί της αρχής με την πεποίθηση ότι θα αναβαθμίσει το δημόσιο υπάλληλο και θα προσφέρει δυνατότητα ποιοτικών υπηρεσιών στο διοικούμενο.
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι συνάδελφοι, η συζήτηση του Υπαλληλικού Κώδικα στη Βουλή θα έπρεπε κανονικά να είναι ένα πολύ μεγάλο κοινοβουλευτικό και πολιτικό γεγονός. Ο Υπαλληλικός Κώδικας ρυθμίζει την υπηρεσιακή κατάσταση χιλιάδων ανθρώπων, είναι ο εκτελεστικός νόμος μιας πολύ κρίσιμης συνταγματικής διάταξης, του άρθρου 103 του Συντάγματος και ο πολίτης θέλει να ξέρει ποιο είναι το πλαίσιο μέσα στο οποίο κινούνται οι δημόσιοι υπάλληλοι που είναι ταγμένοι να τον υπηρετούν και από την επίδοση, την ικανότητα και την εντιμότητα των οποίων εξαρτάται η αποτελεσματικότητα της Δημόσιας Διοίκησης και ο σεβασμός των αρχών της νομιμότητας και της διαφάνειας. Αυτά είναι μεγάλα θέματα κοινωνικά, αναπτυξιακά, θεσμικά, δημοκρατικά. 
      Τι βλέπουμε, όμως; Βλέπουμε έναν Υπαλληλικό Κώδικα που εμφανίζεται ως νέος και καινοτόμος, ο οποίος αφήνει τους πάντες αδιάφορους, γιατί όλοι έχουν αντιληφθεί  ότι πρόκειται για ένα τέχνασμα. Πρόκειται για ένα ακόμα εικονικό νομοσχέδιο της Κυβέρνησης του κ. Καραμανλή και του κ. Παυλόπουλου. Διότι αν υπήρχαν στοιχειώδεις εγγυήσεις αξιοπιστίας στο νομοθετικό εγχείρημα της Κυβέρνησης, όλοι θα είχαν πολύ μεγάλο ενδιαφέρον για την ουσία των διατάξεων και για τις ειδικότερες επιμέρους ρυθμίσεις. 
      Εδώ, όμως, έχουμε έναν Κώδικα ο οποίος αυτοαναιρείται και αυτοαναιρούμενος νομίζω ότι καταλύει όποια θεσμική αξία έχει ένας τέτοιος Κώδικας. Είναι η γνωστή υπόθεση της μεταβατικής διάταξης, που εξοντώνει τα λίγα καλά στοιχεία, συμβατικά βεβαίως -όχι τίποτα πρωτότυπο και καινοτόμο και εμπνευσμένο- που υπάρχουν στον Κώδικα αυτό. 
      Ο κύριος Υπουργός έχει προσπαθήσει πολλές φορές να αιτιολογήσει αυτή την αντίφαση. Αυτός, όμως, ο Κώδικας είναι εκ γενετής μολυσμένος με το μικρόβιο της κομματικής ευνοιοκρατίας και ένας τέτοιος Κώδικας δεν μπορεί να εφαρμοστεί και αν εφαρμοστεί θα διογκώνει την αναξιοπιστία. Διότι αυτή τη στιγμή το μόνο που κάνει η Κυβέρνηση είναι να διαμορφώνει μία τεχνητή επετηρίδα στο Σώμα των δημοσίων υπαλλήλων. 
      Ουσιαστικά, κατασκευάζονται τυπικά προσόντα για τις προαγωγές, τις εξελίξεις και την κατάληψη των διευθυντικών θέσεων και δημιουργείται ένας θώρακας προστασίας κομματικών στελεχών της Νέας Δημοκρατίας, που έχουν χρησιμοποιηθεί τα τρία τελευταία χρόνια. Όλοι αυτοί τώρα αποκτούν ένα τεχνητό «ένδυμα» νομιμοφάνειας και αυτό, βεβαίως, δεν μπορεί να το ανεχτεί το Σώμα των δημοσίων υπαλλήλων και η ελληνική κοινωνία. 
      Όλο αυτό το τέχνασμα βαδίζει παράλληλα με αυτό που γίνεται στις διαδικασίες εισαγωγής στη Δημόσια Διοίκηση. Διότι και σε σχέση με το ν. 2190 και τις υπόλοιπες διατάξεις του άρθρου 103 του Συντάγματος, έχουμε ακριβώς την ίδια εικόνα. Και εκεί, μέσα από τις συμβάσεις έργου, μέσα από την ανεξέλεγκτη πρόσληψη ανθρώπων, δημιουργούνται προσόντα για τη συμμετοχή στις διαδικασίες πρόσληψης του τακτικού προσωπικού, όταν και όποτε αυτές γίνονται και με όποια διαφάνεια και με όποια αξιοκρατία αυτές γίνονται. 
      Δεν είναι τυχαίο το γεγονός ότι έχουμε ανεξέλεγκτο πλέον αριθμό τέτοιων συμβάσεων έργου. Όλοι αυτοί οι άνθρωποι πιστώνονται με κάποια τυπικά προσόντα προϋπηρεσίας, αποκτούν προβάδισμα και ουσιαστικά γίνεται στο κατώφλι της Δημόσιας Διοίκησης, αυτό που γίνεται και στο ανώγειο της, εκεί όπου διαμορφώνονται προσόντα για τις θέσεις των τμηματαρχών, των διευθυντών και των γενικών διευθυντών.
      Το Συμβούλιο της Επικρατείας αντιδρά. Ακυρώνει διαδικασίες  επιλογής γενικών διευθυντών. Απ’ ό,τι διαβάζω στις εφημερίδες, ακυρώνεται η απόλυση του Γενικού Επιθεωρητή Δημόσιας Διοίκησης που ως επί θητεία δημόσιος λειτουργός, δεν μπορούσε να αποπεμφθεί με τον τρόπο που απεπέμφθη.
      Αντί η Κυβέρνηση όλα αυτά να τα εκλάβει ως μηνύματα απόρριψης και αποδοκιμασίας, γιατί παραβιάζει την αρχή της νομιμότητας, τα αντιμετωπίζει με μία αυτοκρατορική αδιαφορία και επαναλαμβάνει το ίδιο ακριβώς μοτίβο. 
      Το ΠΑ.ΣΟ.Κ. έχει καταγγείλει το διχασμό, που για πρώτη φορά επικρατεί στους κόλπους του Α.Σ.Ε.Π.. Για πρώτη φορά, με αφορμή το διαγωνισμό για την πρόσληψη νέου προσωπικού στη Δ.Ε.Η., υπάρχει εσωτερική αντιπαράθεση μεταξύ των μελών του Α.Σ.Ε.Π. για το αν εφαρμόζεται ή όχι το Σύνταγμα και ο νόμος και για το αν η Δ.Ε.Η. δικαιούται να κάνει τέτοιου είδους προσλήψεις με ανεξέλεγκτη και αναιτιολόγητη διαδικασία συνέντευξης. 
      Και ξέρετε πάρα πολύ καλά, κύριε Υπουργέ, ότι είναι αυστηρότατες οι προϋποθέσεις διεξαγωγής συνέντευξης με βάση τη νομολογία του Συμβουλίου της Επικρατείας. 
      Και είναι πραγματικά θεσμικό ατόπημα και θεσμική αδικία για την ποιότητα του πολιτικού μας πολιτισμού να ακυρώνεται ένας θεσμός όπως το Α.Σ.Ε.Π., τον οποίο θα έπρεπε να προστατεύουμε και να τον έχουμε υψωμένο σ’ ένα σημείο απ’ όπου να τον θαυμάζουν οι Έλληνες και να πείθονται για το ρόλο του και για την προστασία που παρέχει στις αρχές της διαφάνειας και της αξιοκρατίας. 
      Τα πράγματα είναι πάρα πολύ απλά. Μπορείτε, έστω και την τελευταία στιγμή, να διασώσετε τα προσχήματα, να πειστείτε από τις παρατηρήσεις σύσσωμης της Αντιπολίτευσης και να αφαιρέσετε τη μεταβατική διάταξη. Είναι μία πρόκληση για σας και για την αξιοπιστία της Κυβέρνησης του κ. Καραμανλή να τεθεί αμέσως σε ισχύ ο νέος Υπαλληλικός Κώδικας, με τον οποίο έχει συμφωνήσει -στα περισσότερα σημεία- και η Α.Δ.Ε.Δ.Υ., η οποία όμως διαφωνεί ριζικά και απόλυτα με την μεταβατική διάταξη που ακυρώνει και ευτελίζει αυτή τη νομοθετική πρωτοβουλία.
      Υπάρχει και δεύτερη πρόκληση, που σας απευθύνουμε. Εκκρεμεί εδώ και μήνες πρόταση νόμου του ΠΑ.ΣΟ.Κ., με την οποία επιλύονται δύο θεμελιώδη ζητήματα. Πρώτον, καταργείται η διαδικασία της συνέντευξης στις προσλήψεις στο δημόσιο και τον ευρύτερο δημόσιο τομέα και δεύτερον, υπάγονται όλες οι συμβάσεις έργου με φυσικά πρόσωπα -συμβάσεις που κατά τεκμήριο υποκρύπτουν σύμβαση εξαρτημένης εργασίας- στον έλεγχο του Α.Σ.Ε.Π. 
      «Ιδού η Ρόδος, ιδού και το πήδημα!»
      Εάν υπάρχει κάποιο ίχνος αξιοπιστίας και διαφάνειας σε αυτό που κάνετε, εάν θέλετε όλα να τεθούν σε μια νέα βάση, δεν έχετε παρά να δεχθείτε αυτές τις δύο προτάσεις: Να αφαιρέσετε τη μεταβατική διάταξη από τον Υπαλληλικό Κώδικα και να αποδεχθείτε αυτά που περιέχονται στην κατατεθειμένη πρόταση νόμου του ΠΑ.ΣΟ.Κ. για τη συνέντευξη και για τις συμβάσεις έργου. 
      Όπως αντιλαμβάνεστε, δεν τρέφω καμία ψευδαίσθηση ότι πρόκειται να αποδεχθείτε αυτές τις προκλήσεις, ότι πρόκειται να προσχωρήσετε στη λογική της Αντιπολίτευσης. Θα παραμείνετε πιστοί στη γραμμή που έχετε χαράξει. Η γραμμή αυτή είναι μια γραμμή κομματικού κράτους, μία γραμμή που κουράζει τους πολίτες και που προσβάλλει, στον πυρήνα του, το πολιτικό σύστημα της χώρας. 
      Διότι, βεβαίως, το ΠΑ.ΣΟ.Κ. έχει ευθύνες για τη δική του περίοδο. Βεβαίως, θα μπορούσαμε να έχουμε διαχειριστεί καλύτερα  και αποτελεσματικότερα τα ζητήματα της Δημόσιας Διοίκησης. Όμως, έργο του ΠΑ.ΣΟ.Κ. είναι ο ν. 2190/1994, που άλλαξε το τοπίο, μετέβαλε τις νοοτροπίες και τις συμπεριφορές των Ελλήνων πολιτών και των Ελλήνων πολιτικών. Έργο του ΠΑ.ΣΟ.Κ. είναι η ριζική αναθεώρηση του άρθρου 103 του Συντάγματος, που θωράκισε συνταγματικά τον πυρήνα του ν. 2190. Και μόνο αυτά τα δύο πράγματα αν είχε κάνει το ΠΑ.ΣΟ.Κ. στη μακρά κυβερνητική του θητεία, θα εδικαιούτο σήμερα να επαίρεται για το έργο που έχει επιτελέσει! 
      Θα θέλαμε να έχουμε κάνει πολύ περισσότερα. Θα θέλαμε να είμαστε ανεπίληπτοι. Όμως, αυτό που κάνετε εσείς είναι μία προσβολή στην ευαισθησία και τη νοημοσύνη των Ελλήνων πολιτών. 
      (Χειροκροτήματα από την πτέρυγα του ΠΑ.ΣΟ.Κ.)
      ΚΙΜΩΝ ΚΟΥΛΟΥΡΗΣ: Γιατί χαμογελάτε, κύριε Υπουργέ; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Χαίρομαι να σας βλέπω, κύριε Κουλούρη!
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, σας γνωστοποιώ ότι πενήντα Βουλευτές του Πανελλήνιου Σοσιαλιστικού Κινήματος υπέβαλαν συμπληρωματική πρόταση αναθεώρησης των άρθρων 73 παράγραφοι 3 και 4, 74 παράγραφοι 3 και 5 εδάφιο 3 και 4, 75 παράγραφος 2 και 76 παράγραφος 3 του Συντάγματος. 
      Πενήντα ένας Βουλευτές του Πανελλήνιου Σοσιαλιστικού Κινήματος υπέβαλαν συμπληρωματική πρόταση αναθεώρησης του άρθρου 73 παράγραφος 3 του Συντάγματος. 
      Πενήντα τρεις Βουλευτές του Πανελλήνιου Σοσιαλιστικού Κινήματος υπέβαλαν συμπληρωματική πρόταση αναθεώρησης του άρθρου 76 παράγραφος 6 του Συντάγματος. 
      (Οι προαναφερθείσες προτάσεις καταχωρίζονται στα Πρακτικά και έχουν ως εξής:
      ΠΡΟΕΔΡΕΥΩΝ (Φίλιππος Πετσάλνικος): Οι προτάσεις θα τυπωθούν, θα διανεμηθούν στους κυρίους συναδέλφους και θα παραπεμφθούν στην Επιτροπή Αναθεώρησης του Συντάγματος. 
      Επανερχόμεθα στη συζήτηση του νομοσχεδίου. 
      Το λόγο έχει ο Βουλευτής του ΠΑ.ΣΟ.Κ. κ. Σωκράτης Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι είτε από ιδιαίτερη επιμέλεια είτε από μαζοχιστική διάθεση, διέτρεξα όλα τα άρθρα του συζητούμενου Κώδικα και τα συνέκρινα με αυτά του ισχύοντος Κώδικα του 1999. Διαπίστωσα ότι οι τίτλοι των κεφαλαίων και των άρθρων είναι ίδιοι με αυτούς του ισχύοντος Κώδικα. 
      Από τα εκατόν εξήντα εννέα άρθρα του υπό ψήφιση Κώδικα τα εκατόν δεκαέξι είναι ακριβώς ίδια με τα αντίστοιχα άρθρα του ισχύοντος Κώδικα, δηλαδή επανανομοθετούνται εκατόν δεκαέξι άρθρα με την ίδια διατύπωση. 
      Σε άλλα 33 άρθρα προβλέπονται ασήμαντες μικροαλλαγές. Έχουν προστεθεί πέντε άρθρα από το 71 έως και 74 και 163 και έχουν αντικατασταθεί επτά άρθρα τα: 83-86, 142, 157 και 162. Ας συγχωρεθώ, αν έχω κάνει κάποιο λάθος. 
      Διαβάζω στην εισηγητική έκθεση ότι χρειάστηκαν πενήντα εννέα πολύωρες συνεδριάσεις της επιτροπής γι’ αυτές τις τροποποιήσεις. Αναρωτιέμαι πόσες θα χρειάζονταν για τη σύνταξη Κώδικα από μηδενική βάση. 
      Φρονώ ότι προς συζήτηση και ψήφιση έπρεπε να εισαχθεί ένα νομοσχέδιο, το οποίο θα περιελάμβανε τα πέντε προστιθέμενα και τα επτά αντικαθιστώμενα άρθρα. Έτσι, θα εστιάζαμε την προσοχή μας σε αυτά, θα τα συζητούσαμε με πλήρη άνεση και θα είχαμε τη νομική δυνατότητα να συντελέσουμε στη βελτίωση της διαμόρφωσής τους. Αντ’ αυτού προβαίνουμε σε μία διεκπεραιωτική διαδικασία. 
      Δεν είναι τυχαίο το γεγονός ότι ο Κώδικας συζητήθηκε στην Επιτροπή και συζητείται και στην Ολομέλεια σήμερα μέσα σε κλίμα παγερής αδιαφορίας των Βουλευτών, των δημοσίων υπαλλήλων, των μέσων μαζικής επικοινωνίας και της κοινής γνώμης. 
      Έτσι, αδικούνται και οι πρωτοβουλίες που περιέχονται στις διατάξεις των άρθρων 83 έως 86. Έτσι, οι πολίτες, χρήστες των υπηρεσιών της Δημόσιας Διοίκησης, εκπροσωπούμενοι μόνο δια των Βουλευτών, αδυνατούν να εκφρασθούν ουσιαστικά και δημιουργικά.
      Διαφωνούσα και διαφωνώ με το ότι εισάγονται με τη διαδικασία των κωδίκων νομοσχέδια, που ρυθμίζουν θέματα διοικητικά, των οποίων το περιεχόμενο δεν απαιτεί ιδιαίτερες γνώσεις ή σοφία σε ειδικό αντικείμενο. Ήδη συνέλεξα υπογραφές σε πρότασή μου για την απάλειψη των διοικητικών κωδίκων στη σχετική πρόβλεψη του άρθρου 76 παράγραφος 6. Την κατέθεσα στη Βουλή και ανακοινώθηκε πριν από λίγο.
      Διαφωνώ επίσης με το ότι κάθε κυβέρνηση, ακόμα και κάθε Υπουργός θεωρεί δικαίωμα και υποχρέωσή του να αναθεωρεί μείζονα νομοθετήματα, όπως οι κώδικες. Μου είναι αδιανόητο το ότι ο Δημοσιοϋπαλληλικός Κώδικας του 1999 επανανομοθετείται με ελάχιστες παρεμβάσεις στις αρχές του 2007. Τέτοιες πρωτοβουλίες εμφανίζονται ως άλλοθι για την αδυναμία ουσιαστικής παρέμβασης στις επισημαινόμενες σε διάφορους χώρους ή πεδία, παθογένειες.
      Κυρίες και κύριοι, θα διατυπώσω, αν και ματαίως, κάποιες παρατηρήσεις και ερωτήματα σχετικά με κάποιες νέες διατάξεις. Ας καταγραφούν και ας τις λάβει υπ' όψιν η νέα κυβέρνηση ή ο επόμενος Υπουργός που θα θελήσει να νομοθετήσει για την κατάσταση των δημοσίων υπαλλήλων.
      Με το άρθρο 11 παράγραφος 1 θα απαιτείται υποχρεωτικά γνώμη της οικείας συνδικαλιστικής οργάνωσης για τον ετήσιο προγραμματισμό προσλήψεων. Επειδή δεν συνηθίζω να χαϊδεύω αφτιά, είμαι αντίθετος. Οι επικεφαλής των φορέων ή υπηρεσιών αξιωματούχοι, περίπου θα συνδιοικούν με τους συνδικαλιστές, οι οποίοι προφανώς θα πλειοδοτούν με τη γνώμη τους  για περισσότερες προσλήψεις, ώστε οι συνάδελφοι ψηφοφόροι τους μετά ταύτα να διεκδικούν το δικαίωμα σε λιγότερη δουλειά. Όταν προγραμματίζονται συμβάσεις έργου, ποια γνώμη θα έχουν οι συνδικαλιστές; Θα είναι αρνητικοί, εκτός αν κάποιες θέσεις παραχωρούνται σε δικές τους επιλογές.
      Άρθρο 71 για τις μετατάξεις: Κάποιες υπηρεσίες ή φορείς θα καλύπτουν κενές θέσεις με μετατάξεις που θα προκηρύσσονται. Σωστή διαδικασία. Τι θα γίνει όμως με τις θέσεις που κενώνονται στις υπηρεσίες προέλευσης των μετατασσόμενων; Αυτές οι κενούμενες θέσεις θα καλύπτονται με προσλήψεις ή μετατάξεις ή θα διαγράφονται ως αχρείαστες θέσεις; Και αν καλύπτονται με προσλήψεις, γιατί αυτές δεν γίνονται απευθείας στην υπηρεσία ή στο φορέα που έχει ανάγκη; 
      Στο άρθρο 72 παράγραφος 2 υπάρχει διάταξη όπου μόνο για το προσωπικό των νοσοκομείων και των φυλακών απαιτείται βεβαίωση της υπηρεσίας ότι δεν θα υπάρξουν ελλείψεις νοσοκόμων ή και φυλάκων, προκειμένου να γίνουν μετατάξεις από αυτές τις υπηρεσίες. Η διάταξη υποδηλώνει ότι σε όλες τις άλλες τις υπηρεσίες περισσεύει τόσο προσωπικό που δεν θα υπάρξει πρόβλημα με τις μετατάξεις. 
      Άρθρο 84 παράγραφος 4 «προϊστάμενοι μη αυτοτελών γραφείων». Αν μη αυτοτελές γραφείο συγκροτούν, όπως νομίζω, δυο, τρεις υπάλληλοι στα όρια ενός τμήματος, στο οποίο ο αριθμός των εργαζομένων είναι μονοψήφιος, είναι αστείος ο ορισμός προϊσταμένων. 
      Ενδιαφέρον έχουν τα άρθρα 83 έως 86 για τα κριτήρια προαγωγών. Είναι «όλα τα λεφτά» του νομοσχεδίου και το αναφέρω θετικά. Δεν είδα στις διατάξεις αυτές πώς αποδεικνύονται κάποιες ιδιότητες ή στοιχεία, παραδείγματος χάριν, ο βαθμός γνώσης κάποιας ξένης γλώσσας.
      Φοβάμαι ότι προβλήματα θα εμφανιστούν με τις έννοιες «συναφές ή μη συναφές με την υπηρεσία διδακτορικό». Επίσης, πώς μοριοδοτείται ένα δεύτερο πτυχίο όταν αυτό είναι επέκταση του πρώτου; Παραδείγματος χάριν, πτυχίο του Παντείου Πανεπιστημίου ως πρώτο και δεύτερο της Νομικής Σχολής. 
      Χωρίς καμία πειστική εξήγηση η εφαρμογή των διατάξεων των άρθρων 84,85 και 86 παραπέμπεται στο 2008, δηλαδή μετά τις εκλογές. Έως τότε, οι ουσιαστικά διορισμένοι από την Κυβέρνηση γενικοί διευθυντές, διευθυντές και τμηματάρχες θα κερδίζουν μόρια προϋπηρεσίας στους βαθμούς. Η εξήγηση ότι απαιτείται πολύς χρόνος για τη σύνταξη εκθέσεων αξιολόγησης είναι ανεπέρειστη. Οι εκθέσεις μπορούν να συνταχθούν άμεσα και η όλη διαδικασία να ξεκινήσει τώρα. 
      Η μεταβατική διάταξη του άρθρου 3 του κυρωτικού νομοσχεδίου ακυρώνει κάθε σημασία του συζητούμενου Κώδικα. Διαγράψτε, κύριε Υπουργέ, την εξαίρεση της άμεσης εφαρμογής των άρθρων αυτών και εγώ προσωπικά δεν θα είχα ιδιαίτερες αντιρρήσεις να ψηφίσω το σχέδιο που συζητάμε σήμερα.
      Κυρίες και κύριοι, όσο η Δημόσια Διοίκηση παραμένει ιεραρχημένη, στελεχωμένη και διαρθρωμένη ανορθολογικά, ανορθόδοξα, άναρχα, ασχεδίαστα, απρογραμμάτιστα, αναξιοκρατικά, με την πυραμιδοειδή της μορφή στρεβλωμένη και αντεστραμμένη, όσο το πολιτικό σύστημα και εντεύθεν το πολιτικό προσωπικό είναι αγκυλωμένα σε παραδοσιακά πρότυπα αναντίστοιχα με τις απαιτήσεις του σήμερα και του αύριο, όσο οι μεταρρυθμιστικές προσπάθειες προωθούνται χωρίς προηγούμενη έρευνα και μελέτη, ασχεδίαστα και ανυπόμονα, ανώριμα και ψευδεπίγραφα, ως αυτοσκοπός, με παραγνώριση του περιβάλλοντος χώρου, όσο οι πολιτικές δυνάμεις δεν μπορούν να συμφωνούν ούτε στα πιο απλά θέματα, όσο οι μελέτες δεν αξιολογούνται, δεν διασυνδέονται, δεν αξιοποιούνται, τότε το ποτήρι θα φαντάζει μισοάδειο και όχι μισογεμάτο και η ταχύτητα του καραβανιού θα προσδιορίζεται από την πιο αργή καμήλα.
      Κυρίες και κύριοι συνάδελφοι, πολλές πρωτοβουλίες αναλήφθηκαν από την προηγούμενη κυβέρνηση του ΠΑ.ΣΟ.Κ. που ήταν σε πολύ θετική κατεύθυνση όπως η σύσταση του Α.Σ.Ε.Π., το σχέδιο «Καποδίστριας», τα Κ.Ε.Π. και άλλες παρεμβάσεις. Τα σχεδόν τρία τελευταία χρόνια βλέπουμε να ασχολείται το Υπουργείο με το ποιοι θα γίνουν γενικοί διευθυντές και διευθυντές από τα δικά τους παιδιά και με το τι θα γίνει με τους συμβασιούχους, ένα πρόβλημα που πράγματι δημιουργήθηκε από συμπεριφορά της προηγούμενης κυβέρνησης, το οποίο όμως αναπαράγεται και τώρα. 
      Έδωσα σήμερα στη δημοσιότητα πίνακα προσλήψεων που έχει εγκρίνει η σημερινή Κυβέρνηση από τις εκλογές έως το τέλος του 2006. Έχουν εγκριθεί ενενήντα μία χιλιάδες διακόσιες σαράντα επτά συμβάσεις έργου και περισσότερες από πενήντα έξι χιλιάδες συμβάσεις ορισμένου χρόνου. Οι συμβάσεις έργου είναι διορισμοί με καθαρό ρουσφέτι. Είναι η νέα γενιά συμβασιούχων η οποία είτε θα διεκδικεί μονιμοποίηση, είτε θα εισπράττει μόρια εμπειρίας για διορισμό σε θέση μονίμων υπαλλήλων. Εδώ και δέκα μήνες το ΠΑ.ΣΟ.Κ. έχει καταθέσει πρόταση νόμου για την εξάλειψη του φαινομένου αυτού, όμως αυτή η πρόταση δεν έχει εισαχθεί ακόμα για συζήτηση.
      Προσθέτω την άδικη, άνιση και ανορθολογική μισθολογική μεταχείριση με τους ειδικούς λογαριασμούς και τα επιδόματα. Προσθέτω ακόμα την επισήμανση ότι σε πολλά Υπουργεία και άλλες υπηρεσίες οι φορείς λειτουργούν με οργανισμούς ξεπερασμένους και άκαμπτους, με υπηρεσίες-«ψυγεία», με υπερβολικό αριθμό αξιωματούχων. 
      Κυρίες και κύριοι συνάδελφοι, ο συζητούμενος Κώδικας διόλου ή ελάχιστα συμβάλλει στη θεραπεία της διαχρονικής παθογένειας της Δημόσιας Διοίκησης, γι’ αυτό και η προώθησή του για ψήφιση κανένα ενδιαφέρον δεν προκαλεί.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Υπουργός Εσωτερικών, Δημόσιας Διοίκησης και Αποκέντρωσης κ. Παυλόπουλος.
      Ορίστε, κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, για την Κυβέρνηση -και θέλω να πιστεύω για τη Βουλή ολόκληρη- είναι μία πολύ σημαντική στιγμή η συζήτηση και η ψήφιση αυτού του Κώδικα. Και αυτό ανεξάρτητα από το τι λέγεται μέσα σ’ αυτήν την Αίθουσα. Γιατί πολλές φορές –και θα επανέλθω στο ζήτημα αυτό- έχουμε δει τους συναδέλφους της Αξιωματικής Αντιπολίτευσης απλώς και μόνο να αντιπολιτεύονται για την αντιπολίτευση, ενώ γνωρίζουν ότι ορισμένα πράγματα γίνονται προς τη σωστή κατεύθυνση. 
      Το ότι τα πράγματα γίνονται προς τη σωστή κατεύθυνση φαίνεται από το ότι ο Κώδικας αυτός γίνεται δεκτός από τον υπαλληλικό κόσμο και από την Α.Δ.Ε.Δ.Υ., άσχετα από το αν υπάρχει μία και μόνη επιφύλαξη στην οποία θα επανέλθω. Επομένως αναγνωρίζεται ταυτόχρονα και η αναγκαιότητα τροποποίησης του υφιστάμενου καθεστώτος, αλλά και επίσης η αναγκαιότητα των τομών που επιφέρει. Είναι άλλο το ζήτημα εάν για λόγους καθαρά μικροπολιτικής σκοπιμότητας ακούγονται από την Αξιωματική Αντιπολίτευση πράγματα που δεν έχουν σχέση, καταρχήν, με τον ίδιο τον Κώδικα. 
      Θα ήθελα να ευχαριστήσω από τη θέση αυτή την επιτροπή που εργάστηκε όλο αυτό το χρονικό διάστημα –δύο χρόνια περίπου- γιατί, όπως ξέρετε, ο Κώδικας αυτός είναι έτοιμος από την περασμένη άνοιξη. Θα ήθελα, λοιπόν, να ευχαριστήσω όλους τους ανθρώπους που εργάστηκαν και κυρίως το Γενικό Γραμματέα του Υπουργείου, τον κ. Βασίλη Ανδριανόπουλο που ήταν και Πρόεδρος της Επιτροπής, τους Συμβούλους Επικρατείας, τον κ. Φλώρο και τον κ. Παμετζελόπουλο, τον καθηγητή κ. Τζώνο, το δικηγόρο κ. Χιώλο και βεβαίως την ίδια την Α.Δ.Ε.Δ..Υ.. Γιατί πολλές από τις καινοτομίες που επέρχονται, μέσω του νομοσχεδίου αυτού, τις πρότεινε η Α.Δ.Ε.Δ.Υ..
      Οι λόγοι που οδήγησαν στην αλλαγή του καθεστώτος το οποίο υπήρχε προηγουμένως -του προϊσχύσαντος δηλαδή Υπαλληλικού Κώδικα- είναι από τη μια μεριά η ανάγκη να βρει το δρόμο της η Δημόσια Διοίκηση, να γίνει αξιοκρατική και αποτελεσματική. Από την άλλη ορισμένα θέματα προσαρμογής στο κοινοτικό κεκτημένο που αγνοούσε η προηγούμενη νομοθεσία. Και, βεβαίως, η λήψη υπόψη της πρόσφατης νομολογίας του Συμβουλίου της Επικρατείας. Γιατί είχαμε -και θα επανέλθω στο ζήτημα αυτό- ορισμένες διακυμάνσεις της νομολογίας του Συμβουλίου της Επικρατείας το οποίο για τους λόγους που εκείνο έκρινε -δεν θα το αξιολογήσω εγώ- άλλαξε την νομολογία του σε ορισμένα θέματα. Και θα εξηγήσω τι εννοώ στην περίπτωση αυτή και σε τι συγκεκριμένα πράγματα αναφέρομαι. Αυτοί ήταν οι λόγοι για τους οποίους κάναμε τις μεταβολές αυτές. 
      Η Αριστερά είναι συνεπής. Έχει μια άλλη άποψη για την Δημόσια Διοίκηση, μια άλλη άποψη για το δημόσιο υπάλληλο, μια άλλη άποψη γενικότερα για το πειθαρχικό δίκαιο. Σεβαστή. Αλλά θα πρέπει να δοθούν ορισμένες απαντήσεις προς την πλευρά της Αξιωματικής Αντιπολίτευσης, η οποία κυβερνώντας χρόνια ολόκληρα έκανε ό,τι έκανε, σήμερα όμως έρχεται να γίνει κήνσορας πραγμάτων τα οποία η ίδια δεν τόλμησε να κάνει την εποχή εκείνη. Και το κυριότερο γιατί, κύριοι συνάδελφοι, για σας, για όσους μας βλέπουν, για όσους μας ακούν αυτήν τη στιγμή μια είναι η αλήθεια: Το ΠΑ.ΣΟ.Κ. θα ψήφιζε τον κώδικα, λέει, αν δεν υπήρχε η ακροτελεύτια διάταξη η οποία αφορά την εφαρμογή του άρθρου 85. Δηλαδή, ένας ολόκληρος Κώδικας με τόσες καινοτομίες γίνεται βορά μικροκομματικής σκοπιμότητας γιατί έπρεπε το ΠΑ.ΣΟ.Κ. να βρει ένα άλλοθι για να καταψηφίσει τον κώδικα.
      Είναι δε τόση η αμηχανία του ΠΑ.ΣΟ.Κ. ώστε όχι μόνο βρήκε ως πρόσχημα αυτή τη διάταξη τη μεταβατική -που είναι απόλυτα δικαιολογημένη όπως θα εξηγήσω στην συνέχεια- αλλά αν ακούσετε το σύνολο των συναδέλφων του ΠΑ.ΣΟ.Κ.οι οποίοι μίλησαν προηγουμένως ασχολήθηκαν με οτιδήποτε άλλο εκτός από τον κώδικα. Και που δεν πήγαν! Στο Α.Σ.Ε.Π.,στον Συνήγορο του Πολίτη, σε τόσα άλλα πράγματα τα οποία ουδεμία σχέση έχουν με τον Υπαλληλικό Κώδικα και που, κανονικά, δεν θα έπρεπε ούτε αυτά να τα θίγουν γιατί -με αναγκάζουν να δώσω απαντήσεις και θα δώσω- ισχύει ιδίως για τα θέματα της προστασίας του Α.Σ.Ε.Π. και των ανεξάρτητων αρχών από την πλευρά του ΠΑ.ΣΟ.Κ. η γνωστή λαϊκή ρήση: «Λαγός την φτέρη έσειε κακό της κεφαλής του». Μιας και θέλει απαντήσεις θα τις πάρει το ΠΑ.ΣΟ.Κ. στην Αίθουσα μολονότι συζητάμε για τον κώδικα. Θα τελειώσω πρώτα για τον Κώδικα και θα κλείσω με τα θέματα αυτά, τα οποία το ΠΑ.ΣΟ.Κ. θέλει να θέτει και σήμερα. 
      Είπαν «μα σιγά τις καινοτομίες. Περισσότερο ήταν μια αναπαραγωγή των προϋφισταμένων ρυθμίσεων και κάποιες μικρορυθμίσεις, όπως για παράδειγμα τα θέματα των προαγωγών». 
      Κυρίες και κύριοι συνάδελφοι, κάθε άλλο παρά έτσι είναι τα πράγματα. Και μπορείτε να ρωτήσετε την Α.Δ.Ε.Δ.Υ.. Τριάντα, τουλάχιστον, σημαντικές καινοτομίες, που σας είναι γνωστές άλλωστε χαρακτηρίζουν την δομή αυτού του νέου Κώδικα. Δεν πρόκειται να μπω σε κάθε μια απ’ αυτές. Δεν έχω το χρόνο. Μπορείτε να διαβάσετε τον Κώδικα, μπορείτε να δείτε και τις απόψεις τις Α.Δ.Ε.Δ.Υ.. Θα μου επιτρέψετε να σταχυολογήσω ορισμένες μόνο απ’ αυτές και να μείνω σε κάποιες κάπως περισσότερο, γιατί χρειάζονται ορισμένες εξηγήσεις. 
      Πρώτη καινοτομία σε ό,τι αφορά στα άρθρα του Κώδικα: Η κατάργηση του ανωτάτου ορίου διορισμού. Γνωρίζετε ότι σύμφωνα και με το Κοινοτικό Δίκαιο δεν μπορεί να υπάρχει ανώτατο όριο διορισμού. Ο κανόνας λοιπόν είναι ότι δεν υπάρχει τέτοιο ανώτατο όριο. Επιτρέπεται η εισαγωγή τέτοιου ορίου μόνο κατ’ εξαίρεση, ύστερα από εισήγηση του οικείου φορέα και ύστερα από απόφαση του Υπουργού Εσωτερικών Δημόσιας Διοίκησης και Αποκέντρωσης. Πρέπει να είναι όμως αιτιολογημένη η εισαγωγή αυτής της εξαίρεσης. 
      Δεύτερον, η συμμετοχή των συνδικαλιστικών φορέων στον προγραμματισμό των προσλήψεων. Δεν νοείται ο προγραμματισμός αυτός αν δεν έχει την προηγούμενη γνώμη τους. Εδώ το ΠΑ.ΣΟ.Κ. πρέπει να ξεκαθαρίσει τι θέλει τέλος πάντων. Άκουσα «ε, τι πρόκειται να πούνε οι συνδικαλιστικοί φορείς;».Τους θέλετε ή δεν τους θέλετε; Αν δεν θέλετε αυτή τη διάταξη ποιον θίγετε; Πιστεύετε ή δεν πιστεύετε στον συνδικαλισμό; Ξέρετε γιατί πιστεύω στον συνδικαλισμό; Γιατί γνώρισα μια Α.Δ.Ε.Δ.Υ. μέσα απ’ αυτόν τον Κώδικα, η οποία τήρησε την πιο υπεύθυνη στάση την οποία  μπορούσε να περιμένει Υπουργός Εσωτερικών Δημόσιας Διοίκησης και Αποκέντρωσης για σημαντικές τομές που δεν είναι πάντοτε υπέρ του υπαλλήλου, αλλά είναι υπέρ της υπευθυνότητας του υπαλλήλου, υπέρ της αποτελεσματικότητας του υπαλλήλου και της Δημόσιας Διοίκησης.
      Αλλά από ένα κόμμα όπως το ΠΑ.ΣΟ.Κ. και τους εκπρόσωπούς του δεν θα περίμενα να κάθονται να μου λένε: «Ε, τι περιμένετε από τους συνδικαλιστές στα θέματα του προγραμματισμού των προσλήψεων;». 
      Από τη μία πλευρά διαμαρτύρεσθε για τον τρόπο που γίνονται οι προσλήψεις, από την άλλη, όταν βάζουμε και τη γνώμη των συνδικαλιστικών φορέων, έρχεστε και λέτε τι τους χρειαζόμαστε. Και να ήταν συνδικαλιστικοί φορείς προσκείμενοι στην κυβερνώσα παράταξη, άντε να έλεγα ότι σας νοιάζει αυτό. Στην πραγματικότητα, όπως σας είπα, ψάχνετε «προφάσεις εν αμαρτίαις», για να μην αναγνωρίσετε σημαντικές καινοτομίες αυτού του Κώδικα.
      Τρίτο θέμα, τρίτη διάταξη πολύ σημαντική, εκείνη η οποία αφορά τη διαφάνεια της ζωής του δημόσιου υπαλλήλου. Αυτό δεν άκουσα κανένα σας να το θίγει. Για παράδειγμα, δεν είναι για το ΠΑ.ΣΟ.Κ,, την Αξιωματική Αντιπολίτευση, σημαντικό ότι σύμφωνα με τις διατάξεις αυτές πλέον σε ειδικό έντυπο, το οποίο επιδέχεται μηχανοργάνωση, ο υπάλληλος καταγράφει τα περιουσιακά του στοιχεία, τόσο του ιδίου όσο και του ή της συζύγου όσο και των ανήλικων τέκνων, και την επεξεργασία αυτή την κάνει το Υπουργείο Οικονομικών;
      Δεν είναι σημαντικό, επίσης, το γεγονός ότι αυτή η διάταξη έρχεται να δέσει με την άλλη διάταξη, την οποία την ψηφίσατε και εσείς μέσα στην Αίθουσα αυτή, ότι για κρίσιμης σημασίας δημόσιες υπηρεσίες, όπως είναι οι εφορίες και οι πολεοδομίες, οι προϊστάμενοι ελέγχονται ως προς το «Πόθεν Έσχες» από ειδική υπηρεσία του Γενικού Επιθεωρητού Δημόσιας Διοίκησης; 
      Είστε ικανοποιημένοι από το σημερινό «Πόθεν Έσχες», το οποίο είναι ανύπαρκτο, το οποίο δεν ελέγχεται ποτέ; Γι’ αυτό δεν βρήκατε τίποτε να πείτε, ούτε να επαινέσετε ακόμη την Α.Δ.Ε.Δ.Υ., η οποία στον τομέα αυτό πρωτοστάτησε για να υπάρχει ουσιαστικός έλεγχος του «Πόθεν Έσχες» του δημοσίου υπαλλήλου, όταν ξέρουμε πραγματικά ότι σε καίριας σημασίας δημόσιες υπηρεσίες «η γυναίκα του Καίσαρος πρέπει όχι μόνο να είναι, αλλά και να φαίνεται τιμία»; Αυτό κατά τη γνώμη σας δεν σημαίνει τίποτε για τη διαφάνεια στη Δημόσια Διοίκηση, για την αναβάθμιση του δημόσιου βίου μέσα στη Δημόσια Διοίκηση, για τη νομιμοποίηση του δημόσιου υπαλλήλου στα μάτια του πολίτη;
      Τέταρτο θέμα, η επέκταση της παραγραφής σε ό,τι αφορά τις αξιώσεις που έχει το δημόσιο κατά του δημοσίου υπαλλήλου. Μέχρι σήμερα ήταν διετής. Γίνεται πενταετής. Αυτό κατά τη γνώμη σας δεν έχει καμία απολύτως σημασία; Έχει κάποιος ασχοληθεί σοβαρά με τη Δημόσια Διοίκηση για να δει εάν αυτές οι ρυθμίσεις μπορούν να αλλάξουν σημαντικά το βαθμό υπευθυνότητας του δημοσίου υπαλλήλου, ιδίως σε ό,τι αφορά τις πράξεις ή τις παραλείψεις οφειλόμενης ενέργειας τις οποίες κάνει και αυτό σε συνδυασμό με όλες τις λοιπές διατάξεις που έχουμε θεσπίσει με το ν.3242, σχετικά με την ανάγκη να απαντά η διοίκηση στον πολίτη, ιδίως μέσα σε ορισμένες προθεσμίες, ή κυρίως να ικανοποιεί τα αιτήματά του, επίσης σε συνδυασμό με τις γενικότερες διατάξεις του πειθαρχικού δικαίου, με τις οποίες θα καταλήξω;
      Πέμπτον, η απλούστευση της διαδικασίας μονιμοποίησης. Αυτόματα μετά τη λήξη της διετίας επέρχεται η μονιμοποίηση, ώστε ο υπάλληλος να μην αισθάνεται ούτε εμπερίστατος ούτε βεβαίως να εξαρτάται από τις οποιεσδήποτε άσχετες μεταβολές μέσα στη δημόσια υπηρεσία.
      Με την ευκαιρία, εγώ θέλω να τονίσω κάτι σε σχέση και με την Αναθεώρηση του Συντάγματος, γιατί κάποιοι το ανέφεραν εδώ.
      Κυρίες και κύριοι συνάδελφοι του ΠΑ.ΣΟ.Κ., εμείς προτείναμε κάτι στην Αναθεώρηση και θέλω τη γνώμη σας ξεκάθαρα εδώ, γιατί η Α.Δ.Ε.Δ.Υ. την έχει πει, εσείς δεν ξέρω τι λέτε. Ναι ή όχι οι αορίστου χρόνου, που είναι αρκετοί πια -γιατί τους ομήρους που εσείς κρατήσατε χρόνια ολόκληρους συμβασιούχους, εμείς τους κάναμε αορίστου χρόνου, που εσείς προσλάβατε, που εσείς κρατήσατε σε ομηρία, τους κάναμε αορίστου χρόνου- πολλοί από τους οποίους, οι περισσότεροι, ιδιαίτερα αξιόλογοι, πρέπει να αξιοποιηθούν στο πλαίσιο της υπαλληλικής ιεραρχίας, και να μπορούν να καταλαμβάνουν θέσεις ευθύνης; Είστε, ναι ή όχι, υπέρ της διάταξης που βάζουμε στην Αναθεώρηση, η οποία λέει ότι με εκτελεστικό νόμο του Συντάγματος είναι δυνατόν να προβλεφθεί ως ποιο βαθμό και οι υπάλληλοι αυτοί θα αξιοποιούνται; Τι τους θέλετε, δηλαδή, αυτούς τους υπαλλήλους; Στο περιθώριο της υπαλληλικής ιεραρχίας; Τους θέλετε να μην μπορούν να έχουν θέση ευθύνης; 
      Άκουσα την άποψη «Μα, αυτό δεν χρειάζεται Αναθεώρηση του Συντάγματος, μπορούσε να γίνει». Εάν μπορούσε να γίνει, γιατί δεν το είχατε κάνει τόσα χρόνια; Εσκεμμένα αφήσατε αυτούς τους ανθρώπους απ’ έξω; Ξέρετε ότι δεν μπορούσε να γίνει, ξέρετε ότι υπάρχουν προβλήματα συνταγματικότητας μίας τέτοιας εξομοίωσης, εάν δεν προβλεφθεί ρητά στο Σύνταγμα ως ποιο βαθμό αυτή η εξομοίωση μπορεί να επέλθει. 
      Και «αξιοποιήθηκε» από την πλευρά του ΠΑ.ΣΟ.Κ. αυτή η άποψη, την οποία εκφράζω τώρα εδώ, σαν προσπάθεια κατάργησης της μονιμότητας! Έχω δει διαστροφές της πραγματικότητας, αλλά όχι και τέτοια. Δηλαδή, τους ανθρώπους αυτούς τους είχατε ομήρους, έγιναν αορίστου χρόνου από εμάς, θέλουμε να τους αξιοποιήσουμε για να μπορέσουν να παίρνουν θέσεις ευθύνης, και αρνείσθε τα πάντα και κατηγορείτε την Κυβέρνηση αυτή ότι με τον τρόπο τούτο επιχειρεί να καταργήσει τη μονιμότητα!
      Το θεωρείτε υπεύθυνη στάση αυτό; Δε ξέρετε και δε το βλέπετε ακόμα και με τις δημοσκοπήσεις, όση σημασία έχουν, ότι δεν είστε αξιόπιστοι; Γιατί δεν είστε αξιόπιστοι νομίζετε; Γιατί αυτά τα πράγματα τα  ξέρει ο δημοσιοϋπαλληλικός κόσμος, τα ξέρουν οι άνθρωποι που τόσα χρόνια τους είχατε ομήρους. Ήξεραν με ποιους τρόπους προσλαμβάνατε  όλα αυτά τα χρόνια; Ξέρετε πως πήρατε τους δημοσίους υπαλλήλους, ξέρετε ποίοι ήταν  διευθυντές και γενικοί διευθυντές τόσα χρόνια. Εσείς νομίζετε ότι επειδή μιλάτε μεταξύ σας εδώ δεν καταλαβαίνει ο κόσμος και η Δημόσια Διοίκηση ποίοι ήταν διευθυντές και γενικοί διευθυντές όλα αυτά τα χρόνια και πως τους πήρατε και με ποια κριτήρια. Στο τέλος θα έλθω αυτά να τα πω. Τα ξεχάσατε; Και προσπαθείτε να πείτε ότι ο Κώδικας αυτός και η οκτάμηνη προθεσμία που βάζουμε ως μεταβατική είναι αυτή που δημιουργεί το πρόβλημα; Όλοι αυτοί που μας ακούνε αυτή την ώρα δεν γνωρίζουν ότι  όλοι εκείνοι οι οποίοι κρίθηκαν στο παρελθόν, κρίθηκαν με αναξιοκρατικές διαδικασίες και με κριτήρια απαράδεκτα και αφέθηκαν στο περιθώριο, άνθρωποι άξιοι μόνο και μόνο γιατί είχα τις συγκεκριμένες πολιτικές πεποιθήσεις;
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Υπουργέ, να μας πείτε ποιους βρήκατε και ποιους κάνατε στο Υπουργείο σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): ΄Ερχομαι στη συνέχεια για τα θέματα τα οποία ..
      ΠΡΟΕΔΡΕΥΩΝ (Φίλιππος Πετσάλνικος): Κύριε Παυλόπουλε, δέχεστε τη διακοπή από τον κ. Κακλαμάνη;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, καμία διακοπή δε δέχομαι κύριε Πρόεδρε. Να μάθουν ορισμένοι σ’ αυτήν την Αίθουσα ότι πρέπει να σέβονται τον Κανονισμό της Βουλής. Διετέλεσαν και  Πρόεδροι .
      ΠΡΟΕΔΡΕΥΩΝ (Φίλιππος Πετσάλνικος): Κύριε Κακλαμάνη, δεν δέχεται ο Υπουργός, δεν επιτρέπει διακοπές. Θα έχετε τη δυνατότητα να αναπτύξετε τις απόψεις σας σε λίγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας παρακαλώ, κύριε Πρόεδρε, να προστατέψετε τη διαδικασία. 
      ΑΠΟΣΤΟΛΟΣ ΚΑΚΛΑΜΑΝΗΣ: Βέβαια δε σας συμφέρει διότι θα σας διαψεύσει ο Γενικός Γραμματέας σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, λυπούμαι ειλικρινά, που ένας τέως Πρόεδρος της Βουλής παραβιάζει βάναυσα τον Κανονισμό, τον οποίο ο ίδιος πρότεινε. 
      ΑΠΟΣΤΟΛΟΣ ΚΑΚΛΑΜΑΝΗΣ: Βέβαια να λυπάστε για τη διάλυση που έχετε επιφέρει στη Δημόσια Διοίκηση. Είστε ο «πρωτομάστορας» αυτής της κατάστασης. 
      Το Συμβούλιο της Επικρατείας καθημερινά σας καταδικάζει. Κάνατε Γενικούς Διευθυντές για έξι μήνες.  Θα πάρουν συντάξεις γενικών διευθυντών με έξι μήνες υπηρεσία. Αυτό είναι ντροπή. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ξέρετε ποίοι είσαστε και ξέρετε τι κάνατε όλα αυτά τα χρόνια. Σας παρακαλώ πολύ. Δεν είναι θέαμα αυτό για  τέως Πρόεδρο της Βουλής. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Κακλαμάνη, σας παρακαλώ μη διακόπτετε. Μη συνεχίζετε τις διακοπές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Κύριε Πρόεδρε, είναι ντροπή για τέως Πρόεδρο της Βουλής.
      Παραβιάζει βάναυσα τον Κανονισμό της Βουλής να διακόπτει με τον τρόπο αυτό μέσα στην Αίθουσα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Παυλόπουλε, έχετε τη καλοσύνη για μισό λεπτό. Σας παρακαλώ. 
      Κύριε Κακλαμάνη, σας παρακαλώ για να ηρεμήσουμε κιόλας. Θα έχετε τη δυνατότητα να τοποθετηθείτε. Κύριε Κακλαμάνη, ερωτήθη ο κύριος Υπουργός και δεν επιθυμεί διακοπές. Σας παρακαλώ, αφήστε τον να ολοκληρώσει και θα έχετε τη δυνατότητα να αναπτύξετε τις απόψεις σας. 
      Κύριε Παυλόπουλε, το χρόνο σας θα τον έχετε εις  ολόκληρον. 
      ΑΠΟΣΤΟΛΟΣ ΚΑΚΛΑΜΑΝΗΣ: Εφόσον ο κύριος Υπουργός, δεν δέχεται διακοπές, δεν θα τον διακόψουμε. Θα τα πούμε στη συνέχεια. 
      ΠΡΟΕΔΡΕΥΩΝ (Φίλιππος Πετσάλνικος): Σας παρακαλώ, κύριε Κακλαμάνη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ κύριε Πρόεδρε, λυπούμαι ειλικρινά, για το επίπεδο της συζήτησης. Λυπούμαι γιατί αυτήν τη στιγμή δεν  μπορώ να τελειώσω την ομιλία μου. 
       ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, για το τι λυπάσθε, είναι δικό σας θέμα. Παρακαλώ να ολοκληρώστε την τοποθέτησή σας. 
      Τώρα στον κ. Κακλαμάνη τονίζω ότι από τον κύριο Υπουργό, έγινε σαφέστατο ότι από τη στιγμή που δεν δέχεται διακοπές, δεν πρέπει να κάνει διακοπές και παρακαλώ κύριε Κακλαμάνη μη ξαναδιακόψετε. Και θα σας παρακαλέσω, κύριε Παυλόπουλε να τοποθετηθείτε επί του νομοσχεδίου. ‘Όχι με παρατηρήσεις προς το Προεδρείο. Σας παρακαλώ. 
      Θα σας παρακαλέσω να συνεχίσετε την τοποθέτησή σας επί του νομοσχεδίου. Σας είπα ότι  ο χρόνος από τις διακοπές ,που κακώς έγιναν από τον κύριο Κακλαμάνη, δεν πρόκειται να αναλωθεί λόγω των διακοπών. Θα προστεθούν τα λεπτά που έχουν απολεσθεί. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Θα ακούσουν αυτά που πρέπει να ακουσθούν. Δεν μπορεί να διακόπτουν μ' αυτόν τον τρόπο. Δεν μπορεί όλοι οι συνάδελφοι από την πλευρά της Συμπολίτευσης να μην κάνουν την παραμικρή διακοπή και να γίνεται αυτό μέσα σε αυτήν την Αίθουσα.
      ΠΡΟΕΔΡΕΥΩΝ (Φίλιππος Πετσάλνικος): Από καμία πλευρά δεν πρέπει να γίνονται διακοπές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Οι διακοπές όμως αυτές που έγιναν δείχνουν κάτι. Κάποιοι δεν αντέχουν την αλήθεια. Θα την ακούσουν όμως. Θα την ακούσουν μέχρι τέλους. 
      Έρχομαι λοιπόν, στα υπόλοιπα, στα θέματα που αφορούν την εξοικείωση με τις νέες τεχνολογίες. Είναι σημαντικές οι άδειες οι οποίες δίδονται για την εξοικείωση με τις νέες τεχνολογίες, όταν γνωρίζουμε ότι το ΠΑ.ΣΟ.Κ χρόνια ολόκληρα άφησε τους δημοσίους υπαλλήλους χωρίς να έχουν τη δυνατότητα, να μπορούν να έρχονται και να επιμορφώνονται ιδίως σε θέματα που αφορούν την άσκηση των καθηκόντων τους μέσα από τις νέες τεχνολογίες.
      Το ίδιο συμβαίνει, επίσης, και με τις ρυθμίσεις οι οποίες αφορούν την επιμόρφωση. Δεν ξέρουμε ότι το Εθνικό Κέντρο Δημόσιας Διοίκησης ήταν για χρόνια ολόκληρα ένα Κέντρο που την επιμόρφωση την είχε εγκαταλείψει; Δεν ήταν γνωστό αυτό; Δεν ξέρουμε ότι στο Εθνικό Κέντρο υπήρχε μόνο ένα Ινστιτούτο Επιμόρφωσης στην Αθήνα και ένα στη Θεσσαλονίκη, το οποίο Κέντρο ουδέποτε, μα ουδέποτε, είχε κάνει σωστά την επιμόρφωση;
      Σήμερα υπάρχουν δώδεκα κέντρα επιμόρφωσης σε ολόκληρη την Ελλάδα. Επιμορφώνονται οι υπάλληλοι με τον τρόπο με τον οποίο πρέπει να επιμορφώνονται και λαμβάνεται υπ' όψιν αυτή η επιμόρφωση στην εξέλιξη των δημοσίων υπαλλήλων. Αυτό, κατά τη γνώμη των συναδέλφων, δεν είναι μέσα ακριβώς στη λογική ενός σύγχρονου Υπαλληλικού Κώδικα; Πού την είδαν την επιμόρφωση οι υπάλληλοι επί ΠΑ.ΣΟ.Κ.; Πότε ελήφθη σοβαρά υπ' όψιν στην όλη βαθμολόγηση; 
      Σε ό,τι αφορά τα θέματα του κοινωνικού προσώπου του Υπαλληλικού Κώδικα, ξέρουμε, ναι ή όχι, ότι οι άδειες γενικότερα δίδονταν με τρόπο που δεν επέτρεπε να υπάρχει σωστή αξιοποίηση των δυνατοτήτων της γυναίκας και της οικογένειας; Προβλέπουμε ρυθμίσεις, σύμφωνα με τις οποίες η γονική άδεια, είτε πρόκειται για την άδεια ανατροφής είτε για το μειωμένο ωράριο, μπορεί να δίδεται και στο σύζυγο. Μια καινοτομία που ουδέποτε είχε μπει σε υπαλληλικό Κώδικα. Προβλέπουμε ότι αυτό ισχύει για τις μονογονεϊκές οικογένειες και προβλέπουμε δυνατότητα παρέκτασης όλων αυτών των δυνατοτήτων είτε για τις άγαμες γυναίκες είτε για τις χήρες είτε για τις γυναίκες οι οποίες έχουν 67% και πάνω αναπηρία. Αυτό, κατά τη γνώμη κάποιων, δεν σημαίνει απολύτως τίποτα; 
      Έρχομαι στο θέμα των μετατάξεων. Πώς γίνονταν οι μετατάξεις επί των ημερών του ΠΑ.ΣΟ.Κ.; Ουσιαστικά οι μετατάξεις ήταν «ό,τι ήθελε ο κύριος Υπουργός»! Καμία διαφάνεια δεν υπήρχε. Και, το κυριότερο, δεν επιτρεπόταν η κινητικότητα στις δημόσιες υπηρεσίες. Μετάταξη εννοείτο μέσα στο ίδιο το Υπουργείο. Μακάριοι οι κατέχοντες! Σήμερα, με τον Κώδικα, από τη μια πλευρά επιτρέπεται αυτή η κινητικότητα, επιτρέπεται δηλαδή η μετάταξη από υπηρεσία σε υπηρεσία μεταξύ άλλων Υπουργείων, και επιτρέπεται επίσης η μετάταξη να γίνεται ύστερα από κανόνες διαφάνειας. Που σημαίνουν δημοσιότητα της κενής θέσης, για να μη μπορεί να βάλει υποψηφιότητα ο οιοσδήποτε. Εγώ ερωτώ: Πότε συνέβησαν αυτά επί ΠΑ.ΣΟ.Κ.; Αυτή η αλλαγή στο θέμα των μετατάξεων είναι λίγο πράγμα;
      Έρχομαι στο μείζον θέμα, το οποίο αφορά τις κρίσεις των διευθυντών και των γενικών διευθυντών. Πρώτα-πρώτα, κυρίες και κύριοι συνάδελφοι, δεν έχετε παρά να γυρίσετε πίσω -εγώ σας το είπα- και να κοιτάξετε τι συνέβη γενικότερα επί των ημερών του ΠΑ.ΣΟ.Κ.. Δεν χρειάζεται να πάω στο τι συνέβη το 1981, είναι μακριά. 
      Στη συνέχεια, όσον αφορά την πάγια ιεραρχία, πώς κρίνονταν οι διευθυντές και οι γενικοί διευθυντές; Από ποιόν κρίνονταν; Η συνέντευξη είναι το 100% μέχρι τώρα που μιλάμε, αλλά με τη νομοθεσία του ΠΑ.ΣΟ.Κ., ναι ή όχι; Ήταν έτσι; διευθυντές και γενικοί διευθυντές κρίνονταν ουσιαστικά μόνο με συνέντευξη, ναι ή όχι; Το τονίζω για όσους μας ακούν. Γιατί εδώ και να σας τα λέω εσείς έχετε τη δική σας λογική, ξέρετε τι έχετε κάνει, αλλά εν πάση περιπτώσει εσείς πιστεύετε ότι έξω από αυτήν την Αίθουσα κανείς δεν σας ακούει. Όλοι αυτοί, που μας ακούν και μας βλέπουν, ξέρουν πώς κρίνατε διευθυντές και γενικούς διευθυντές τόσα χρόνια. Το ξέρετε πάρα πολύ καλά.
      Επίσης, ξέρετε πολύ καλά ότι ήταν απαίτηση της Α.Δ.Ε.Δ.Υ. να πάψει να υπάρχει αυτή η πάγια ιεραρχία και να έχουμε θητεία στους βαθμούς του διευθυντή και του γενικού διευθυντή. Γιατί; Για να μπορέσει να υπάρξει περιοδική κρίση. Η οποία περιοδική κρίση πρέπει να υπάρχει, για να υφίσταται και κίνητρο για το δημόσιο υπάλληλο να μπορεί να εργάζεται σε αυτούς τους υψηλούς βαθμούς.
      Κυρίες και κύριοι συνάδελφοι, πιστεύετε σοβαρά ότι στη σύγχρονη Δημόσια Διοίκηση ένας άνθρωπος που γινόταν για δεκαπέντε ολόκληρα χρόνια γενικός διευθυντής, καθηλώνοντας όλους από κάτω χωρίς καμία κρίση, εξυπηρετούσε τη Δημόσια Διοίκηση και μάλιστα με τα κριτήρια που τους κάνατε εσείς, με συνεντεύξεις που ήταν το 100%; Παραδείγματος χάρη, μόλις συμπλήρωνε κάποιος το χρονικό όριο και γινόταν γενικός διευθυντής, κανείς από κάτω δεν μπορούσε να διεκδικήσει τίποτα απολύτως. Δεν το ξέρετε;
      Τι κάνουμε; Από τη μία πλευρά, καθιερώνουμε την τριετή θητεία για τους διευθυντές και τους γενικούς διευθυντές και από την άλλη πλευρά, υιοθετούμε το πιο αντικειμενικό σύστημα που υπήρξε ποτέ. Είναι τόσο αντικειμενικό, που το αναγνωρίζετε και εσείς, που μας ζητάτε να το εφαρμόσουμε αμέσως. Τι ομολογείτε με αυτό; Ομολογείτε ότι ο κομματικός νεποτισμός ίσχυε μέχρι τώρα με βάση τη δική σας νομοθεσία.
      Τι κάνουμε λοιπόν; Καθιερώνουμε τη θητεία από τη μια πλευρά. Ανά τριετία η κρίση. Και από την άλλη κάνουμε τα κριτήρια αντικειμενικά σε τέτοιο βαθμό, ώστε πάνω από το 65% των μορίων που παίρνει ένας δημόσιος υπάλληλος να είναι τα μετρήσιμα αντικειμενικά κριτήρια, δηλαδή τα τυπικά προσόντα, η προϋπηρεσία, οι δεξιότητες μέσα στο χώρο της δημόσιας υπηρεσίας. Και, ακούστε κύριοι συνάδελφοι, σήμερα, με την νομοθεσία που εφαρμόζεται και που είναι η νομοθεσία του ΠΑ.ΣΟ.Κ., του προηγούμενου Κώδικα, η συνέντευξη είναι 100%. Διαμαρτύρεται το ΠΑ.ΣΟ.Κ. βέβαια σήμερα, αλλά το εφήρμοζε τόσα χρόνια. Το κάνουμε, στη σημερινή κωδικοποίηση, στον Κώδικα που κάνουμε, για μεν τον βαθμό του διευθυντή όλα και όλα τα μόρια τα οποία παίρνει κάποιος από τη συνέντευξη είναι γύρω στο 7,5% και 12% είναι για τα θέματα του γενικού διευθυντή. Από το 100%! Ναι ή όχι; Τέτοιο σύστημα δεν έχει ξαναγίνει ποτέ. Αυτό δεν είναι σημαντική τομή; Και αν τη θεωρείτε σημαντική γιατί δεν την κάνατε τόσα χρόνια; Γιατί αφήσατε τόσα χρόνια να υπάρχει αυτή η συνέντευξη έτσι όπως την είχατε καθιερώσει; Ναι ή όχι; Το ξανατονίζω για να μας ακούνε και έξω από την Αίθουσα. Η συνέντευξη ήταν το 100%..
      Λέτε γιατί δεν το εφαρμόζουμε αμέσως. Πρέπει να μην έχετε «μυρωδιά», φαίνεται, από Δημόσια Διοίκηση, για να μην ξέρετε ότι αυτό το νέο σύστημα για να εφαρμοσθεί προϋποθέτει και ετοιμασία βεβαίως, διότι είναι εντελώς άλλα κριτήρια και χρειάζεται νέες εκθέσεις αξιολόγησης.
      Δεν το γνωρίζετε από τις ημέρες σας ότι υπάρχουν υπηρεσίες που έχουν τέσσερα και πέντε χρόνια να κάνουν εκθέσεις αξιολόγησης; Και έχουν ευθύνη εκείνοι που δεν τα έκαναν. Εγώ αύριο θα σας φέρω την εγκύκλιο που κοινοποίησα και στην οποία λέω στις δημόσιες υπηρεσίες ότι πρέπει να κάνουν αμέσως τις εκθέσεις αξιολόγησης για να μπορέσουμε να κρίνουμε τους υπαλλήλους σύμφωνα με το νέο Κώδικα.
      Ρωτώ κάθε καλόπιστο εδώ σε αυτήν την Αίθουσα: Αν ήθελα να εφαρμόσω από την επομένη τον Κώδικα με ποια κριτήρια και με ποιες εκθέσεις αξιολόγησης θα τον εφήρμοζα; Ξέρετε πολύ καλά πως δεν μπορούσε να γίνει αυτό το πράγμα, αλλά δεν το ομολογείτε. Και λέτε ότι ψάχνει η Κυβέρνηση αυτή να κάνει τα ίδια τα οποία κάνατε εσείς. Έ, όχι κυρίες και κύριοι συνάδελφοι, δεν κάνουμε τα ίδια γιατί αν θέλαμε να κάνουμε τα ίδια θα άφηνα τη συνέντευξη 100%. Δεν το έκανα. Και αν ακόμη μπορεί να θεωρηθεί ότι έχετε δίκιο -που δεν έχετε- όταν έρχεστε και μας λέτε «Έ, τι θα γίνει, σε οκτώ μήνες θα το εφαρμόσετε», εμείς πιστεύουμε –και εδώ είμαστε να το δούμε- ότι πάλι εμείς θα έχουμε την ευθύνη διακυβέρνησης του τόπου. Ο ελληνικός λαός βεβαίως αποφασίζει. Δεν μπορεί να προδικάζει κανείς τίποτα. Πάλι όμως δεμένα δεν είναι τα χέρια μας με τον τρόπο αυτό; Τι επιχειρούμε να κάνουμε; Να διαμορφώσουμε μια ιεραρχία στη Δημόσια Διοίκηση όπως τη διαμορφώσατε εσείς που δεν υπήρχε διευθυντής ή γενικός διευθυντής, ο οποίος να ανήκε από πλευράς πολιτικής τοποθέτησης έξω από το χώρο του ΠΑ.ΣΟ.Κ.; Δεν αλώσατε με τον τρόπο αυτό τη Δημόσια Διοίκηση; Σας το λέω, μας ακούν και μας βλέπουν. Ξέρουν αυτοί που μιλάω αυτή τη στιγμή και που λέω, πως γίνονται οι διευθυντές και οι γενικοί διευθυντές. 
      Άκουσα περί Συμβουλίου της Επικρατείας. Βεβαίως, αν κάθεστε και βλέπετε αυτά που υποτίθεται ότι βγαίνουν σαν φήμες. Όλο και όλο που έχει έρθει στην ολομέλεια του Συμβουλίου της Επικρατείας, είναι το θέμα της συνέντευξης. Ξέρετε γιατί έχει έρθει το θέμα της συνέντευξης; Γιατί ακόμη είμαστε στη συνέντευξη του ΠΑ.ΣΟ.Κ.. Δεν έθεσε θέμα για τον Κώδικα. Το Συμβούλιο Επικρατείας, κυρίες και κύριοι συνάδελφοι, έχει θέσει θέμα για τη συνέντευξη όπως τη θεσμοθέτησε το ΠΑ.ΣΟ.Κ., αλλάζοντας νομολογία . Δικαίωμά του είναι, εγώ δεν το κρίνω. Χρόνια ολόκληρα το Συμβούλιο Επικρατείας, και ιδίως το Γ΄ Τμήμα του Συμβουλίου της Επικρατείας, την έκρινε τη συνέντευξη όπως την έκανε το ΠΑ.ΣΟ.Κ., δεν είχε θέσει θέμα ποτέ κριτηρίων ή άλλων τινών. Τώρα εγώ χαίρομαι που το κάνει -δικαίωμά του είναι και δεν θα το αξιολογήσω εγώ- αλλά έθεσε τώρα το ζήτημα και λέει «θέλω αντικειμενικά κριτήρια». Το λέει τώρα το Συμβούλιο της Επικρατείας, αλλά στην ουσία είναι ένας κόλαφος κατά της πρακτικής που ακολούθησε το ΠΑ.ΣΟ.Κ. Θα πρέπει δε να μην ξεχνάνε, εκείνοι που το λένε εδώ για την πρώτη απόφαση στην οποία έθεσε το θέμα της συνέντευξης το Συμβούλιο της Επικρατείας και συγκεκριμένα το Γ΄ Τμήμα ότι, ήταν μια απόφαση η οποία αφορούσε Γενικό Διευθυντή του Γενικού Χημείου του Κράτους που είχε γίνει το 2002. Γιατί καθυστέρησε να βγεί αυτή η απόφαση δεν ξέρω. Αφήστε το. Αλλά αυτή η απόφαση που έθεσε το θέμα για πρώτη φορά, είναι απόφαση η οποία αφορούσε Γενικό Διευθυντή του Γενικού Χημείου του Κράτους του 2002. 
      Άλλαξε η νομολογία, αλλά πάντως εσάς μέμφεται το Συμβούλιο της Επικρατείας. Όχι εμένα που αλλάζω τη συνέντευξη από πλευράς κριτηρίων και την πάω στο 7 και στο 12 αντίστοιχα. Συζητάμε σοβαρά; Και οι φήμες λένε ότι ακυρώνει. Ακυρώνει τι; Βεβαίως αν αλλάξει η νομολογία πρέπει να τη λάβουμε υπόψιν, αλλά αλλάζει η νομολογία μεμφόμενη τα έργα και τις ημέρες σας.
      Το πειθαρχικό δίκαιο, τέλος, το οποίο ήθελα να τονίσω. Κυρίες και κύριοι συνάδελφοι, στο πειθαρχικό δίκαιο μπαίνουν διατάξεις –και χαίρομαι που η Α.Δ.Ε.Δ.Υ. συμφώνησε προς αυτή την κατεύθυνση- που αφορούν τη συμπεριφορά του υπαλλήλου απέναντι στο διοικούμενο, αφορούν την υποχρέωσή του να δίνει πληροφορίες. Άκουσα: «Γιατί το βάζετε αυτό; Σιγά, τι σημαίνει αυτό το πράγμα;» Δεν το ξέρουμε ότι ένα από τα μεγαλύτερα προβλήματα, τα οποία αφορούν το ήθος, γενικότερα, μέσα στη Δημόσια Διοίκηση, είναι ποιους κανόνες βάζουμε για όλα τα ζητήματα αυτά σχετικά με τη συμπεριφορά του δημοσίου υπαλλήλου; 
      Υπάρχουν και άλλες καινοτομίες τις οποίες θα συζητήσουμε και αύριο.
      Εδώ θα κλείσω, όμως, γιατί πρέπει να δώσω απάντηση. Γιατί από τη στιγμή κατά την οποία συζητάμε για τον Κώδικα και διαστρεβλώνετε πλήρως την πραγματικότητα και αντί να μου μιλάτε για τον Κώδικα, μου μιλάτε για Α.Σ.Ε.Π. και προσλήψεις, εγώ δεν μπορώ να μην κλείσω μ’ αυτό το θέμα. Μην γυρνάτε στο παρελθόν. Εσείς όμως, γυρίσατε. Είπατε ότι είστε περήφανοι για το ν. 2190 και για άλλα τινά. 
      Σας το έχω ξαναπεί και άλλοτε, κυρίες και κύριοι συνάδελφοι. Ο ν. 2190 έχει δύο αναγνώσεις. Ναι, καθιέρωσε το Α.Σ.Ε.Π.. Πρώτα πρώτα όμως, όταν καθιερώθηκε το Α.Σ.Ε.Π. με το ν. 2190, αφήσατε το μεγαλύτερο μέρος του ευρύτερου δημόσιου τομέα για χρόνια ολόκληρα έξω και ύστερα το ολοκληρώσατε. Αλλά δεν μας είπατε όμως και το άλλο, εσείς οι οποίοι αυτήν την ώρα επαίρεστε για την εποχή εκείνη. Τα άρθρα 25 και επόμενα του ν. 2190 πού τα πάτε; Ήταν η μεγαλύτερη κομματική εισβολή που έγινε στη Δημόσια Διοίκηση, όπου όποιος νόμιζε ότι αδικήθηκε το ’90-’93 μπορούσε να αποκατασταθεί. Εάν εγώ, ως Υπουργός Εσωτερικών, κυρίες και κύριοι συνάδελφοι, της Αξιωματικής Αντιπολίτευσης είχα έρθει και είχα πει αμέσως μετά τις εκλογές του 2004 ότι επαναφέρω σε ισχύ τα άρθρα 25 και επόμενα του ν. 2190, τι θα είχε γίνει εδώ; Εδώ επανέφερα τις διατάξεις του ν. 2190 για τις κρίσεις γενικών διευθυντών –αυτό έκανα στην πραγματικότητα- και φωνάζατε. Και αν έφερνα το άρθρο 25 και επόμενα, για το οποίο η επιτροπή της εποχής εκείνης με Κουμάντο, Μάνεση και Σπηλιωτόπουλο είχε πει ότι δεν ταιριάζει σε δημοκρατικό καθεστώς τέτοια ρύθμιση, τι θα είχε γίνει; Αυτά γιατί δεν τα λέτε; Γιατί μιλάτε μόνο για τη «μία όψη του φεγγαριού» που λέγεται ν. 2190; Τα υπόλοιπα τα ξεχνάτε; 
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ να ολοκληρώσετε, γιατί ήδη σας εδόθη χρόνος με άνεση. Σας έχω προσθέσει τεσσεράμισι λεπτά περίπου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης):  Σας παρακαλώ, κύριε Πρόεδρε. Θα τελειώσω. 
      ΠΡΟΕΔΡΕΥΩΝ (Φίλιππος Πετσάλνικος): Και εγώ σας παρακαλώ να ολοκληρώσετε.
      ΓΙΑΝΝΗΣ ΚΟΥΤΣΟΥΚΟΣ:  Να προλάβουμε να μιλήσουμε και εμείς, για να απαντήσουμε στα ψέματα. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Κουτσούκο, σας παρακαλώ και εσάς να μην διακόπτετε. Θα μιλήσετε. Θα έρθει η σειρά σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τα ψέματα σάς ταιριάζουν, κύριε Κουτσούκο.  Γιατί ξεχάσατε να μας πείτε. Εγώ σας προκάλεσα. Γιατί δεν φωνάζετε στην Επιτροπή Θεσμών και Διαφάνειας τον πρόεδρο του Α.Σ.Ε.Π. να σας πει τι συμβαίνει; Εγώ διόρισα τον πρόεδρο του Α.Σ.Ε.Π. επί των ημερών μας; Φωνάξτε τον κ. Βέη να έρθει να σας πει. 
      Τι θα καταλάβετε; Πάρτε την έκθεση του 2005, για να ξέρετε ποιοι είστε ως προς τα έργα και τις ημέρες σας. Οι υπαίτιες παραβάσεις των προσλήψεων μεταξύ 1994 και 2003 ήταν 60% περίπου και τις κατεβάσαμε στο 32%. Στελεχώσαμε το Α.Σ.Ε.Π.. Ήρθε προχθές ο Συνήγορος του Πολίτη και έδωσε μία λίστα της νομοθεσίας, η οποία σημαίνει παραβίαση των διατάξεων του ν. 2190. Όλες είναι από το 1996 μέχρι το 2001. Αυτά είπε ο κ. Καμίνης στην έκθεσή του. Από τη μια πλευρά κάνατε το ν. 2190 και από την άλλη πλευρά ανοίγατε τις κερκόπορτες, για να περνά από πόρτες και παράθυρα το κομματικό ρουσφέτι. Αφήσατε τόσους όμηρους. Ποιος έφτιαξε αυτούς τους όμηρους συμβασιούχους; Και έρχεστε τώρα και χύνετε κροκοδείλια δάκρυα και μας μιλάτε για αξιοκρατία;
      ΠΡΟΕΔΡΕΥΩΝ (Φίλιππος Πετσάλνικος): Κύριε Υπουργέ, σας παρακαλώ όντως. Έχουμε φθάσει στο τριακοστό πρώτο λεπτό. Παρακαλώ να ολοκληρώσετε. Θα έχετε τη δυνατότητα και στη δευτερολογία σας να προσθέσετε στοιχεία, αν θέλετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας είπα και πάλι. Δεν είναι αξιόπιστη κριτική αυτή. Και παρακαλώ πολύ, κύριε Πρόεδρε, είναι παράκλησή μου και θέλω να ακουστεί. Δεν μπορεί να διακόπτεται ένας άνθρωπος, όταν μιλά, μ’ αυτόν τον τρόπο. Εγώ παρακαλώ πολύ από εδώ και πέρα να εφαρμόσουμε τον Κανονισμό της Βουλής. Δεν γίνεται, σε καμία περίπτωση, να διακόπτουμε μ’ αυτόν τον τρόπο και δεν γίνεται επίσης -γιατί έχουν περάσει άλλες εποχές, που νομίζω ότι δεν μας ταιριάζουν γενικά- να μη μπορούμε να συνεννοηθούμε εδώ σε ό,τι αφορά τον τρόπο με τον οποίο μιλάμε. 
      Μίλησα, λοιπόν, περισσότερο, κύριοι συνάδελφοι, γιατί υπήρξαν αυτές οι διακοπές, που ήταν εντελώς αδικαιολόγητες. Και μίλησα σε ορισμένα θέματα εκτός του Κώδικα για τον απλό λόγο ότι, όταν η Αξιωματική Αντιπολίτευση δεν είχε τίποτα άλλο να πει και γύρισε πράγματα τα οποία είναι αναληθέστατα, έπρεπε να δώσω και κάποιες απαντήσεις. Και θα συνεχιστούν και αύριο οι απαντήσεις, εφόσον κάποιοι επιμείνουν. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Οι διακοπές σαφώς δεν πρέπει να γίνονται, αλλά ας είμαστε ειλικρινείς. 
      ΙΩΑΝΝΗΣ ΤΡΑΓΑΚΗΣ (Γ’ Αντιπρόεδρος Βουλής): Πολύ ανεκτικός είστε. 
      ΠΡΟΕΔΡΕΥΩΝ (Φίλιππος Πετσάλνικος): Είμαι ανεκτικός, γιατί είμαι ταυτόχρονα και δημοκρατικός, αγαπητέ κύριε Τραγάκη, γιατί θεωρώ ότι πράγματι δεν πρέπει να διακόπτουμε τους ομιλητές. Από την άλλη πλευρά, όμως, είναι ένα Κοινοβούλιο που έχει και τη δική του ζωντάνια.
      Ο κ. Κακλαμάνης, με την τεράστια εμπειρία που έχει, ο ίδιος είπε ότι από τη στιγμή που ο Υπουργός δεν εδέχετο τη διακοπή, δεν θα έπρεπε να συνεχίσει τις διακοπές. 
      Έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης, αλλά έχει ζητήσει το λόγο και ο πρώην Πρόεδρος της Βουλής κ. Κακλαμάνης. Με τη σύμφωνο γνώμη του κ. Καστανίδη, δίνουμε το λόγο στον κ. Κακλαμάνη. 
      (Στο σημείο αυτό την Προεδρική Έδρα καταλαμβάνει ο   Γ΄  Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κυρίες και κύριοι συνάδελφοι, δεν είχα πρόθεση να μιλήσω απόψε και λυπάμαι πραγματικά γιατί η απόπειρά μου να ρωτήσω τον κύριο Υπουργό κατά τη διάρκεια της ομιλίας του, κάτι το οποίο είναι απολύτως λογικό και σωστό και κοινοβουλευτικά κάποτε πρέπει να το αποδεχτούμε. Εδώ δεν είναι χώρος μονολόγων. Μάλιστα, έχουμε καταργήσει στην πράξη και τη σχετική διάταξη του Κανονισμού που απαγορεύει ομιλίες από χειρογράφου ακριβώς γιατί είναι χώρος διαλόγου. Λυπάμαι για το επίπεδο, στο οποίο οδηγήθηκε από τον κύριο Υπουργό, τον απόντα κύριο Υπουργό, η συζήτηση. Λυπάμαι γιατί δεν είναι δυνατόν από αυτήν τη θέση ο πρώτος τη τάξει Υπουργός, αρμόδιος για τη Δημόσια Διοίκηση, να διατυπώνει τόσες και τόσο προκλητικές ανακρίβειες. Είπε, για παράδειγμα, ότι δεν υπήρξε διευθυντής, γενικός διευθυντής που να μην ανήκε στο χώρο του ΠΑ.ΣΟ.Κ.. 
      Σας παρακαλώ,  κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Συνεχίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Και ρώτησα τον κύριο Υπουργό να μας πει στο Υπουργείο στο οποίο βρίσκεται αν ο γενικός γραμματέας σήμερα του Υπουργείου Προεδρίας, εξαίρετος πράγματι κρατικός λειτουργός...
      Κύριε Πρόεδρε, μπορώ να μιλήσω; 
      ΠΡΟΕΔΡΕΥΩΝ (Ιωάννης Τραγάκης): Όπως θέλετε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Αν θέλετε, κύριε Πρόεδρε. Αφήστε να μιλήσω χωρίς διακοπές από επάνω. 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πρόεδρε, είναι θέμα Πρακτικών. Υπάρχουν και άλλα θέματα και τα γνωρίζετε καλύτερα εσείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς, κύριε Πρόεδρε. Πρέπει τα άλλα θέματα να αντιμετωπίζονται εις επήκοον ολόκληρης της Αιθούσης, ώστε να ακούγεστε εσείς και όχι ο από του Βήματος ομιλητής; 
      ΠΡΟΕΔΡΕΥΩΝ (Ιωάννης Τραγάκης): Άπτονται των Πρακτικών, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ, διότι το κάνετε κατ’ εξακολούθηση. 
      ΠΡΟΕΔΡΕΥΩΝ (Ιωάννης Τραγάκης): Λοιπόν, συνεχίστε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, επαναλαμβάνω το ερώτημα. Ποιους βρήκε ο κύριος Υπουργός γενικούς διευθυντές στο Υπουργείο του και ποιους έκανε εκείνος; Εάν είναι αληθές ή όχι, αυτό που είπα από εκεί, κύριε Υπουργέ, που δεν καταδεχθήκατε να δεχθείτε τη διακοπή. Είναι δυνατόν -τόση σεμνότης και τόση ταπεινότης- να υποβαθμίζεται για να δεχθεί τη διακοπή ενός Βουλευτή; Αλίμονο! Είναι άγνωστο, κυρίες και κύριοι συνάδελφοι; Δεν πέρασε νόμος τον οποίο ψήφισε η πλειοψηφία του Σώματος, με τον οποίο μπορεί με λίγους μήνες θητείας να λάβει κανείς σύνταξη γενικού διευθυντή; 
      Κύριε Υπουργέ, οι γενικοί διευθυντές που έγιναν επί της Υπουργίας σας διήνυσαν ή θα διανύσουν όλη τη θητεία τους; Κάνατε γενικό διευθυντή υπάλληλο, ο οποίος το πλείστον της θητείας του μέχρι ενός έτους ή δύο για να αποχωρήσει, το πέρασε στην ΕΥΠ και στην Προεδρία της Δημοκρατίας και σε όχι σε υπηρεσίες του Υπουργείου; Γι’ αυτό, λοιπόν, είπα ότι είστε ο αρχιτέκτονας αυτής της επέλασης στη Δημόσια Διοίκηση. 
      Αλίμονο, κύριοι συνάδελφοι της Νέας Δημοκρατίας. Σας το είπα από αυτήν τη θέση, επίσης. Αλίμονο αν στις όποιες σαχλαμάρες, γιατί για εμένα αυτά δεν εξυπηρετούν μια κυβέρνηση που θέλει να εφαρμόσει ένα πρόγραμμα, του 1981-1982, ερχόμαστε μετά είκοσι πέντε χρόνια να τα διαπράττουμε και σε πολλαπλάσιο βαθμό. Με ποιο αποτέλεσμα;
      Έχω διδαχθεί από οκτώ Υπουργεία που πέρασα και από την Προεδρία της Βουλής ότι αν τοποθετήσεις απέναντί σου το μισό τουλάχιστον του δυναμικού του Υπουργείου σου, του Κοινοβουλίου και αντί να επιλέγεις και να συνεργάζεσαι με όλους επιλέγεις ορισμένους που θεωρείς ότι είναι του δικού σου χώρου κατά κανόνα αν ανήκουν μάλιστα και σε κομματικές κλαδικές κ.λπ. οργανώσεις συνήθως αντί να βοηθούν θέλουν να συμβουλεύσουν, θέλουν να υποβάλλουν και συχνά διαφωνούν μεταξύ τους. Το είδατε στο Υπουργείο Παιδείας όταν η κ. Γιαννάκου έπρεπε, αντί να αντιμετωπίσει τα προβλήματα της παιδείας, να κάνει το διαιτητή μεταξύ των αντιμαχομένων πλευρών της Δ.Α.Κ.Ε. εκπαιδευτικών ή στον Ο.Σ.Ε., όπου γέλασε το πανελλήνιο με τις αλληλοκαταγγελίες των δύο ομάδων των κλαδικών. 
      Αυτό είναι το μεγάλο έγκλημα που γίνεται σε βάρος της Δημόσιας Διοίκησης από την Κυβέρνηση της επανίδρυσης του κράτους. Πλείστοι όσοι Έλληνες πολίτες πίστεψαν τη Νέα Δημοκρατία. Πράγματι είδαν και λάθη στη διακυβέρνηση του ΠΑ.ΣΟ.Κ.. Αλλά δεν φανταζόντουσαν ότι θα φθάναμε σ’ αυτήν την κατάντια. Και πού οφείλεται αυτή η κατάντια, φίλοι της Νέας Δημοκρατίας; Σας είπα χθες το βράδυ. Ο εκπρόσωπος της VODAFONE μπορούσε να ζητήσει αυθημερόν στο τηλέφωνο τον Πρωθυπουργό. Πόσοι από σας μπορείτε να ζητήσετε να επικοινωνήσετε με τον Πρωθυπουργό; Γιατί όταν υπάρχει ενός ανδρός αρχή υπάρχουν τα εξαπτέρυγα, υπάρχουν οι Ηρακλείς, υπάρχουν εκείνοι οι οποίοι κατά περιόδους έχουν τη σφραγίδα της δωρεάς από τον ασκούντα την ενός ανδρός αρχή. Εκεί βρισκόμαστε. 
      Και γιατί απευθύνομαι στους συναδέλφους της Νέας Δημοκρατίας; Γιατί εάν η πλειοψηφία δεν αντισταθεί σ’ αυτήν την κατολίσθηση τότε θα πηγαίνουμε από το κακό στο χειρότερο. Είπε ο κ. Παυλόπουλος: «ποιος διόρισε τον κ. Βέη, εμείς;». Βεβαιότατα και εσείς κύριε Παυλόπουλε. Ομοφώνως διορίστηκαν τα μέλη του Α.Σ.Ε.Π. Και είναι απαράδεκτες οι πιέσεις. 
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, λίγο πιο ήσυχα σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παρακαλώ το ύφος μου και τον τόνο μου εγώ τον αποφασίζω. 
      ΠΡΟΕΔΡΕΥΩΝ (Ιωάννης Τραγάκης): Όχι, για να προασπίσω…
      ΑΠΟΣΤΟΛΟΣ ΚΑΚΛΑΜΑΝΗΣ: Οι απροκάλυπτες παρεμβάσεις σας γίνονται ώστε να οδηγηθεί το Α.Σ.Ε.Π. σε μία απόφαση η οποία δεν είναι προς τιμήν εκείνων που την έλαβαν. Ήδη γίνεται σκοτωμός στα γραφεία των Βουλευτών της Νέας Δημοκρατίας για τις χιλιάδες που θα προσληφθούν στη Δ.Ε.Η. μ’ αυτόν τον τύπο της συνέντευξης που ο κύριος Υπουργός ούτε λίγο ούτε πολύ την φορτώνει στο ΠΑ.ΣΟ.Κ..
      Κυρίες και κύριοι συνάδελφοι, αυτός ο Κώδικας θα έχει αξία εάν αποτελούσε και δείγμα γραφής της απόφασης της Κυβερνήσεως να σταματήσει την κομματικοποίηση του κράτους. Όταν λέει ότι όσοι είναι σήμερα διευθυντικά στελέχη θα κριθούν το 2011 τι σημαίνει αυτό για τους διευθυντές και για τους γενικούς διευθυντές των εφοριών, αγαπητέ συνάδελφε; Να δεχθώ λοιπόν ότι σημαίνει όπως είπε πριν ο κ. Χρύσης ότι δεν υπάρχει πια η πράσινη κάρτα. Ωραία λοιπόν, ωραίο κράτος κάνουμε. Καταργήσαμε την πράσινη κάρτα και κάνουμε την μπλε και από το 2011 σκοπεύουμε λες και ο ελληνικός λαός μας έχει δώσει εν λευκώ εξουσιοδότηση να αποκαταστήσουμε τη νομιμότητα και τη φερεγγυότητα της Δημόσιας Διοίκησης.
      Κυρίες και κύριοι συνάδελφοι, είναι πολύ σημαντικό διότι ήδη ο Υπουργός Εθνικής Αμύνης και πολλά κυβερνητικά στελέχη βάλουν κατά των ανεξαρτήτων αρχών.
      Να ξέρετε κύριοι συνάδελφοι της Νέας Δημοκρατίας ότι η μόνη ρωγμή σήμερα στην ενός ανδρός αρχή στην οποία έχει υποταχθεί, δυστυχώς, η πλειοψηφία, απόδειξη και όσα υπέστη η αντιπολίτευση και ο Κανονισμός της Βουλής στην Επιτροπή Θεσμών και Διαφάνειας, είναι οι ανεξάρτητες αρχές. Εάν και αυτές καταργηθούν, αν και αυτές φιμωθούν, εκβιαστούν –διότι για να καταργηθούν δεν γίνεται- να ξέρετε ότι θα πάμε σε πάρα πολύ σκοτεινές ημέρες για τις οποίες θα μετανιώσουμε όλοι μας. Δεν μπορεί το κράτος να διευθύνεται από το γραφείο του Μαξίμου, από το γενικό διευθυντή του Μαξίμου και από το γενικό διευθυντή της Ρηγίλλης. Είναι ντροπή και το ξέρετε πάρα πολύ καλά αυτό! 
      Γι’ αυτά φωνάζω εγώ, διότι έδωσα κύριε Υπουργέ δείγματα γραφής. Σας προκαλώ εδώ μέσα στη Βουλή να μου φέρετε τον πίνακα των διευθυντών, όλων των στελεχών και να μου πείτε ποιος επελέγη διότι ήταν ΠΑ.ΣΟ.Κ. και ποιος δεν επελέγη διότι ήταν Νέα Δημοκρατία. Γι’ αυτό σας είπα να μας πείτε αυτά που αορίστως αναφέρετε. 
      Και τέλος, θέλω να πω, κυρίες και κύριοι συνάδελφοι, ότι πρέπει να τερματιστεί αυτός ο Μανιχαϊσμός οι μεν οι κακοί, οι δε οι καλοί, οι μεν οι καλοί, οι δε οι κακοί. Εδώ είμαστε καθένας με τη δική του προσωπικότητα, με το δικό του κύρος, με τη δική του διαδρομή, με τις δικιές του ευθύνες και πρέπει να τις αναλαμβάνει καθένας τις ευθύνες του αντί να τις διαχέει στην παράταξη την οποία ανήκει. Δεν σας χρωστάει τίποτα κύριε Παυλόπουλε, ούτε η κοινοβουλευτική ομάδα της Νέας Δημοκρατίας, ούτε ο κόσμος ο οποίος καλώς ή κακώς –δικαίωμά του- σας ψήφισε, να τους μαζεύετε όλους…
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε κύριε Πρόεδρε. Σας παρακαλώ.
      ΑΠΟΣΤΟΛΟΣ ΚΑΚΛΑΜΑΝΗΣ: … και να τους καθιστάτε συνενόχους σας, συνυπευθύνους σας έστω και από την άλλη πλευρά όλους εχθρούς και ενάντιους του έργου σας και της προσπάθειάς σας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Πρόεδρε!
      ΑΠΟΣΤΟΛΟΣ ΚΑΚΛΑΜΑΝΗΣ: Λυπάμαι βαθύτατα αλλά και η παρουσία η σημερινή όπως και η χθεσινή, καθηγητής του δικαίου να μας λέει ότι επειδή δυο μήνες εν κρυπτώ και παραβύστω αυτή η υπόθεση των υποκλοπών …
      ΠΡΟΕΔΡΕΥΩΝ (Ιωάννης Τραγάκης): Αυτά είναι χθεσινά κύριε Πρόεδρε. Σας παρακαλώ!
      ΑΠΟΣΤΟΛΟΣ ΚΑΚΛΑΜΑΝΗΣ: … δεν μπορεί το Κοινοβούλιο …
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Ευχαριστούμε!
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι υποβάθμιση του Κοινοβουλίου και αυτής της Αιθούσης και θεωρώ καθήκον μου να αντιστέκομαι σε αυτή τη συμπεριφορά. Αυτή είναι η πραγματικότητα κυρίες και κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ορίστε κύριε Υπουργέ, έχετε το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζητώ συγγνώμη από τον συνάδελφο κ. Καστανίδη, ο οποίος είχε το δικαίωμα να απαντήσει, αλλά οφείλω να δώσω ορισμένες εξηγήσεις και ορισμένες απαντήσεις. 
      Πρώτα, πρώτα χαίρομαι για τη δήλωση περί προστασίας των ανεξάρτητων διοικητικών αρχών. Εμείς όχι μόνο τις προστατεύουμε αλλά τις ενισχύουμε. Και ξέρετε πολύ καλά κυρίες και κύριοι συνάδελφοι, ότι παρακάλεσα να κληθεί ο κ. Βέης και ο κ. Καμίνης στην Επιτροπή Θεσμών και Διαφάνειας να μου πουν επί των ημερών μου ως Υπουργός Εσωτερικών, Δημόσιας Διοίκησης και Αποκέντρωσης –και μιλάω γι’ αυτές τις δυο αρχές, διότι τυχαίνει η διοικητική τους υποστήριξη να είναι στο χώρο του Υπουργείου μου- πόσες ρυθμίσεις πέρασα για την ενίσχυση των αρμοδιοτήτων τους και για τη στελέχωση των υπηρεσιών τους! Τις ψηφίσατε άλλωστε και σεις εδώ μέσα. Σας προκαλώ κύριοι συνάδελφοι του ΠΑ.ΣΟ.Κ., φωνάξτε τους! 
      Δεύτερον, για την Α.Δ.Α.Ε.: Ναι ή όχι επί των ημερών μας και με αίτημα και του ΠΑ.ΣΟ.Κ. –αλλά πάντως το ΠΑ.ΣΟ.Κ. τα είχε εγκαταλείψει- και ο προϋπολογισμός αυξήθηκε και θέσεις τους δώσαμε για να κάνουν τη δουλειά τους; Ε, τώρα δεν είναι δυνατόν να έρχεται το ΠΑ.ΣΟ.Κ. –το οποίο ναι μεν ίδρυσε μαζί μας γιατί και εμείς ψηφίσαμε να συσταθούν αυτές οι αρχές- και να μας λέει, «απαξιώνονται οι αρχές», όταν εμείς τις ενισχύουμε όπως τις είχε αφήσει εγκαταλελειμμένες εκείνο. Ε, δεν μπορεί στο σημείο αυτό να μη δώσω αυτή την εξήγηση.
      Τρίτον, αν κάποιος απαξιώνει τις αρχές είναι εκείνος ο οποίος κάθεται και κρίνει τις αποφάσεις του κατά πως τον βολεύει. Εγώ δεν κατάλαβα γιατί είπατε περί πιέσεων εδώ. Προκαλώ ξανά, φωνάξτε τον κ. Βέη στην Επιτροπή Θεσμών και Διαφάνειας, να μας πει, υφίσταται κάποια πίεση από κανέναν το Α.Σ.Ε.Π.; Είναι πρόεδρος ανεξάρτητης αρχής. Τον σεβόμαστε όλοι. Και αν είπα προηγουμένως ότι δεν διορίστηκε από εμάς δεν είπα ότι δεν διορίστηκε και από εμάς. Γιατί και εμείς συμφωνήσαμε. Μόνο που δεν είναι κάποιος άνθρωπος ο οποίος επελέγη από μια Κυβέρνηση της Νέας Δημοκρατίας.
      Άρα, μπορεί κάλλιστα να πει αν είχε έστω και την παραμικρή πίεση.
      Ξέρετε όμως πού είναι το πρόβλημα, κυρίες και κύριοι συνάδελφοι; Το πρόβλημα είναι ότι, αν σας βολεύουν οι αποφάσεις του Α.Σ.Ε.Π., τις θεωρείτε σωστές. Αν δεν σας βολεύουν, τα βάζετε μ’ αυτές. 
      Επειδή ορισμένα μέλη του Α.Σ.Ε.Π. -σεβαστή η άποψή τους, μειοψηφία ήταν όμως- είχαν άλλη άποψη για την ήσσονα ολομέλεια στο συγκεκριμένο θέμα, παίρνετε την άποψη της μειοψηφίας για να την κάνετε άποψη που πρέπει να επιβληθεί στην πλειοψηφία. Εδώ είναι που κάνουμε τον ήσσονα λόγο κρείττονα. Αυτή είναι η πραγματικότητα. Εγώ σέβομαι το Α.Σ.Ε.Π. σε όσες αποφάσεις παίρνει.
      ΑΠΟΣΤΟΛΟΣ ΚΑΚΛΑΜΑΝΗΣ: Σας παίρνουμε τη δουλειά σας σε αυτό. Αυτή είναι ικανότητα δική σας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Προκαλώ λοιπόν το οποιονδήποτε να φέρει τον κ. Βέη στην Επιτροπή Θεσμών και Διαφάνειας και να τον ρωτήσει αν εδέχθη πιέσεις, ναι ή όχι. 
      Παρακαλώ, κύριε Πρόεδρε, ζητήστε να έρθει να πει αν υπέστη οποιαδήποτε πίεση και να δούμε αν πραγματικά είναι στήριξη των αρχών να έρχεται κανείς να παίρνει τη μειοψηφία και να προσπαθεί να την επιβάλλει στην πλειοψηφία. Αυτή είναι η υποβάθμιση των αρχών, η a la carte -για να το πω έτσι- αξιοποίηση, ο a la carte σεβασμός των αποφάσεών του. 
      Επίσης, το ξαναλέω –μια και ήρθε ξανά το θέμα στο ζήτημα των υποκλοπών- ότι εγώ θεωρώ πλήγμα εναντίον των θεσμών το να σέβεσαι τη δικαιοσύνη κατά πώς βολεύει, όπως το απέδειξε το ΠΑ.ΣΟ.Κ. τα προηγούμενα χρόνια. 
      Τώρα, επειδή είχε άλλη άποψη για το θέμα της δικαιοσύνης, στο στόχαστρο μπήκαν και οι δικαστικοί λειτουργοί που έκαναν τη δουλειά τους. Γιατί είχαμε ένα τεράστιας σημασίας έγκλημα, το οποίο πήρε η δικαιοσύνη στα χέρια της για να το λύσει. Δεν άρεσε όμως στο ΠΑ.ΣΟ.Κ. η Δικαιοσύνη! Έπρεπε να βρεί ένα πρόσχημα και μπροστά σε αυτό το πρόσχημα τα έβαλε και με τους δικαστικούς λειτουργούς!
      Κύριοι συνάδελφοι, ξανατονίζω το εξής: Δεν μου αρέσει να γυρίζω στο παρελθόν. Γυρίζω όταν προκαλούμαι και πρέπει να το κάνω για την υπεράσπιση της αλήθειας. Όλοι μας βλέπουν και μας ακούν. Οι δημόσιοι υπάλληλοι που παρακολουθούν αυτήν τη συζήτηση ή θα την δουν γραμμένη στον Τύπο, μπορούν να αξιολογήσουν τι συνέβαινε στις προαγωγές διευθυντών και γενικών διευθυντών. Το να υπήρχε και καμία εξαίρεση δεν το αποκλείω. Ποιος ήταν ο γενικός κανόνας και τι συνέβη όλα αυτά τα χρόνια, όλοι το γνωρίζουν.
      ΑΠΟΣΤΟΛΟΣ ΚΑΚΛΑΜΑΝΗΣ: Στο Υπουργείο σας ρωτήσαμε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αυτό κόβουμε, αυτό τον ομφάλιο λώρο του κόμματος, του οποιουδήποτε κόμματος και της Δημόσιας Διοίκησης. 
      Το τονίζω ότι είναι απαράδεκτη ανακρίβεια αυτό που λέγεται –για να μην χρησιμοποιήσω άλλη βαρύτερη έκφραση- ότι θα αρχίσει ο Κώδικας το 2011. Λήγουν πολλών γενικών διευθυντών οι θητείες στο τέλος του 2007. Την 1η Ιανουαρίου 2008 τελειώνουν οι προκηρύξεις και εγώ δεσμεύομαι ότι θα σταματήσουμε οποιεσδήποτε προκηρύξεις μέσα στον Δεκέμβρη -και όσες και αν είναι- θα τις κάνουμε με το νέο σύστημα.
      Ξέρετε όμως ποια είναι η χειρότερη ανακρίβεια; Είναι αυτό που κάποιοι δεν θέλουν να καταλάβουν ενώ το ξέρουν, γιατί είναι εδώ μέσα σε αυτήν την Αίθουσα και με άλλες ιδιότητες. Όταν ξέρουν ότι κάνουμε ένα πρωτόγνωρο σύστημα 
      –πρωτόγνωρο!- ξέρουν ότι χρειάζεται προετοιμασία. Για οχτώ μήνες που ζητάμε την προετοιμασία, διαμαρτύρονται, όταν από το 1981 και επί είκοσι ολόκληρα χρόνια έχτισαν ό,τι έχτισαν στην πλάτη της Δημόσιας Διοίκησης και των δημοσίων υπαλλήλων. 
      Τι υποκρισία είναι αυτή; Οχτώ μήνες είναι πολλοί, είκοσι χρόνια κομματισμού της Δημόσιας Διοίκησης να τα ξεχάσουμε και να μη γυρίσουμε πίσω! Καλύτερα να μην γυρίζουμε, γιατί θα πάθουμε ότι έπαθε η γυναίκα του Λωτ. Αν το έκανα, το έκανα γιατί πρέπει να υπερασπιστούμε την αλήθεια. Όλοι θα κριθούμε. Εδώ είμαστε. Δεν προδικάζω τίποτα. Το έλεγα και χθες. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τίποτα δεν προδικάζω. Θα κρίνει ο ελληνικός λαός, θα κρίνει και ο δημοσιοϋπαλληλικός κόσμος, κρίνει και η Α.Δ.Ε.Δ.Υ.. Μπορεί να έχει μια αντίρρηση γι’ αυτό το θέμα, ρωτήστε την όμως για όλο τον υπόλοιπο Κώδικα, για τον οποίο δεν βρήκε κάποιος από την Αξιωματική Αντιπολίτευση  να πει μια και μόνη λέξη. Αυτό δείχνει υποκρισία, αμηχανία, πολιτική ανευθυνότητα. 
      Νομίζω ότι ταιριάζει καλύτερη τύχη σε σημαντικά νομοθετήματα, όταν εμείς ως Αξιωματική Αντιπολίτευση, κύριε Πρόεδρε -και τελειώνω- δεν υπήρξε σημαντικό νομοθέτημα –μπορεί να είχαμε κάποιες αντιρρήσεις- που να μην το ψηφίσουμε. 
      Μετρήστε μετά την αναθεώρηση του Συντάγματος του 2000 πόσα θεσμικά νομοθετήματα ψηφίσαμε μαζί. Με αντιρρήσεις; Με αντιρρήσεις. Αλλά είπαμε «ναι» για το καλό του τόπου. Το «όχι», η πλήρης άρνηση, είναι δείγμα αμηχανίας και πολιτικής ανευθυνότητας. Το είπα και πάλι. 
      Εμείς θα προχωρήσουμε στη δουλειά μας. Θα κριθούμε από τον ελληνικό λαό και από εκεί και πέρα ο καθένας βγάζει τα συμπεράσματά του. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης έχει το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Για μια σύντομη παρέμβαση, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Δεν θα είναι η ομιλία σας; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, δεν θα είναι η ομιλία μου. Θα είναι μια σύντομη παρέμβαση. 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω πέντε λεπτά. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ πολύ, κύριε Πρόεδρε. 
      Κύριε Υπουργέ, είστε ο κατ’ εξοχήν Υπουργός της Κυβέρνησης –και το λέω με θλίψη αυτό- που αρέσκεστε να επιστρέφετε στο παρελθόν και είναι κατ’ εξοχήν η Κυβέρνησή σας, μετά τη δεκαετία του 1980, που η αυτοδέσμευση την προσηλώνει στο παρελθόν, ενώ δηλώνει ότι η ίδια ανήκει στο μέλλον.
      Δεν έχω δει άλλον Υπουργό της Κυβέρνησης να αισθάνεται την ανάγκη να επιστρέφει στο παρελθόν. Και είναι οδυνηρό για μια Κυβέρνηση που έχει τρία χρόνια κυβερνητικής θητείας, η οποία δηλώνει δια του Πρωθυπουργού ότι ανήκει στο μέλλον, να δεσμεύει διαρκώς τον εαυτό της στην κρίση της προηγούμενης κυβέρνησης που πέρασε στην αντιπολίτευση. Δηλαδή είναι μια Κυβέρνηση που η αυταξιολόγησή της είναι χαμηλή και δεν δημιουργεί καμία προσδοκία στον ελληνικό λαό.
      Μια κυβέρνηση που ανήκει στο μέλλον δεσμεύεται και κρίνεται με βάση τις δικές της αρχές. Συγκρίνει την πράξη της με όσα δεσμεύθηκε να υλοποιήσει. Συγκρίνει την πράξη της με αυτά που διεθνώς αποτελούν ορθές τάσεις, για σοβαρές διοικητικές μεταρρυθμίσεις. Είναι οδυνηρό για μια κυβέρνηση να συγκρίνεται με το παρελθόν, πολύ περισσότερο, δε, όταν επιλέγει να συγκριθεί όχι με το πραγματικό παρελθόν αλλά με ορισμένες δυσμενείς του όψεις.
      Κύριε Υπουργέ, λέτε πολλά πράγματα, τα οποία σας εκθέτουν και ελέγχεστε. Ειλικρινά, τι εννοούσατε όταν είπατε ότι «ξέρουμε δα πώς γίνονταν οι γενικοί διευθυντές και οι διευθυντές επί ΠΑ.ΣΟ.Κ.». Θα σας παρακαλέσω πάρα πολύ -εγώ θα σας ήμουν υπόχρεος- να μας πείτε ποιος ήταν ο κομματισμός που διαπιστώσατε, όταν το Μάρτιο του 2004 αναλάβατε το Υπουργείο των Εσωτερικών. Θα ήμουν ευτυχής να μου υποδείξετε…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Όλοι ήταν!
      ΧΑΡΑΛΑΜΠΟΣ ΚΑΣΤΑΝΙΔΗΣ: Παρακαλώ πολύ, κύριε Υπουργέ!
      ΑΠΟΣΤΟΛΟΣ ΚΑΚΛΑΜΑΝΗΣ: Όλοι ε; Μπράβο, συγχαρητήρια!
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, θα σας παρακαλέσω να προσέχετε, επειδή ξέρω ότι είστε προσηλωμένος στην συντήρηση των κεκτημένων της Νέας Δημοκρατίας. Θα έχετε λόγο. Εγώ είμαι έτοιμος, κύριε Υπουργέ, επειδή υπηρέτησα στο ίδιο Υπουργείο, να σας πω ποιοι ήταν οι στενοί μου συνεργάτες στο επίπεδο των γενικών διευθυντών και των διευθυντών. Είμαι έτοιμος να σας πω ποιοι ήταν οι στενοί μου συνεργάτες στο επίπεδο των πέντε γενικών διευθύνσεων και διευθυντών, όταν ήμουν Υπουργός Μεταφορών. Και είμαι έτοιμος να σας πω ποια από τα στελέχη που αξιοποιήσατε στην Επιτροπή Αναθεώρησης του Κώδικα ήταν στελέχη με ιδιαίτερες θέσεις επί των κυβερνήσεων του ΠΑ.ΣΟ.Κ..
      Θα ήταν λοιπόν ευτυχής ο κάθε Έλληνας αν αντί άλλων πολλών λόγων μας λέγατε ότι «διαπίστωσα αυτές τις κομματικές συνθήκες». Φθάσατε στο σημείο να αναρωτηθείτε –και ξέρετε πολύ καλά πώς το είπατε-: «εμείς διορίσαμε τον κ. Βέη;» Βεβαίως, τον διορίσαμε με κοινή ευθύνη όλα τα πολιτικά κόμματα,…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημοσιας Διοικησης και Αποκέντρωσης): Γιατί δεν το φωνάζετε;
      ΧΑΡΑΛΑΜΠΟΣ ΚΑΣΤΑΝΙΔΗΣ:...αλλά αυτό έχει σχέση με τις ανεξάρτητες αρχές και με εισάγει στο επόμενο θέμα, κύριε Υπουργέ. Μιλάτε εσείς για τις ανεξάρτητες αρχές και επικρίνετε; Εγώ δεν θα σας επικρίνω προσώρας για τις ανεξάρτητες αρχές. Είναι ή δεν είναι γνωστό ότι οι ανεξάρτητες αρχές οφείλονται κυρίως σε νομοθετικές επεμβάσεις, ακόμη και στο επίπεδο της συνταγματικής έννομης τάξης, των κυβερνήσεων του ΠΑ.ΣΟ.Κ.; Οι ανεξάρτητες Αρχές ιδρύθηκαν και λειτούργησαν, έχοντας μεγάλο εύρος αρμοδιοτήτων, επί κυβερνήσεων του ΠΑ.ΣΟ.Κ.. Βεβαίως η Αρχή Διαχείρισης του Απορρήτου των Επικοινωνιών, η οποία ιδρύθηκε δια νόμου το 2003, δεν θα μπορούσε να έχει στελεχωθεί μέχρι το 2004 που αναλάβατε εσείς. Ασφαλώς. Είναι ιδρυθείσα αρχή το 2003. Έχει όμως πολύ μεγάλη σημασία να σας υπενθυμίσω, κύριε Υπουργέ, και στο πολύ καλό μνημονικό σας θα τις αναδεύσω, ορισμένες εκφράσεις συναδέλφων σας Υπουργών. Μήπως ξεχνάτε πώς χαρακτήρισε την Αρχή Διαχείρισης του Απορρήτου των Επικοινωνιών ο Υπουργός Δημόσιας Τάξης; Ως «ανώριμη αρχή». Μήπως ξεχνάτε, ποια βεντέτα άνοιξε μόλις πρόσφατα, ο Υπουργός Εθνικής Αμύνης με την Αρχή Προστασίας Προσωπικών Δεδομένων;
      Σας τα υπενθυμίζω, λοιπόν, γιατί αυτό αφορά το δραστήριο παρόν σας. Θα ήταν για μένα ευχής έργον εάν στενοί σας συνεργάτες κάποτε ελάμβαναν την εξουσιοδότηση να σας πουν πόσο υπέστησαν το «κομματικό κράτος επί ΠΑ.ΣΟ.Κ.». Θα ήμουν ευτυχής, γιατί ο ένας εξ αυτών βρίσκεται στην πλάτη σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ένας είναι μόνον.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εγώ είμαι έτοιμος, επαναλαμβάνω, να κατονομάσω. Απλώς επειδή βρίσκεται στην Αίθουσα…
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης):…(Δεν ακούστηκε)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Ανδρεουλάκο, θέλω να σας πω το εξής: Το Θωμά Κούρτη –γιατί με αναγκάζετε δυστυχώς, συνήθως το αποφεύγω- Βουλευτή της Νέας Δημοκρατίας, υπεύθυνο δευτεροβάθμιας εκπαίδευσης σε νομό της Ηπείρου, τον έκανε επικεφαλής της Δευτεροβάθμιας Εκπαίδευσης το ΠΑ.ΣΟ.Κ.! Εσείς τον καταργήσατε το καλοκαίρι του 2004. Και μη με αναγκάσετε να δώσω ονόματα, γιατί δεν ανήκει στην ηθική μου και στη δεοντολογία μου. 
      Κύριε Υπουργέ, θέλω να σας πω και κάτι ακόμη και αυτή είναι η τελική μου παρατήρηση. Θα έχω αύριο την ευκαιρία να αναπτύξω στο χρόνο που μου αναλογεί ποια είναι τα κενά, οι ατέλειες, οι ασάφειες και τα προβλήματα του σχεδίου που προτείνετε. Αλλά όταν λέτε ότι δεν είχαμε το χρόνο να ετοιμάσουμε εκθέσεις αξιολόγησης, ψεύδεστε και θα σας πω γιατί. 
      Είπατε μόλις προηγουμένως ότι ήταν έτοιμο το σχέδιο από τον περασμένο Απρίλιο. Από τον περασμένο Απρίλιο μέχρι αυτή την ώρα σε λίγο συμπληρώνουμε δέκα μήνες! Φαντάζομαι ότι γνωρίζατε το σχέδιο και είχατε την πρόθεση, προφανώς, την αξιολόγηση να τη χρησιμοποιήσετε ως στοιχείο στην κρίση των επομένων γενικών διευθυντών. 
      Ξέρετε, επίσης, ότι έχετε επιλέξει προϊσταμένους και γενικούς διευθυντές, η ιεραρχία έχει ως επικεφαλής ανθρώπους που τοποθετήσατε το καλοκαίρι του 2004. Συνεπώς, δεν θα είχατε κανένα πρόβλημα, την ώρα που επεξεργαζόσασταν το νέο σύστημα προαγωγών, να έχετε δώσει την εντολή να γίνουν οι σχετικές εκθέσεις αξιολόγησης. Όμως, στο μυαλό σας ήταν να αιφνιδιάσετε με το επιχείρημα «δεν έχω χρόνο». 
      Σας κάνω, λοιπόν, μια  πρόταση. Σας είπαν οι αγορητές του ΠΑ.ΣΟ.Κ. ότι αν στην ακροτελεύτια διάταξη ορίσετε ότι εφαρμόζεται αμέσως η ενότητα των άρθρων 84 έως 86, τότε εμείς δεν έχουμε κανένα πρόβλημα να ψηφίσουμε τον Κώδικα. 
      Προσθέτω και κάτι ακόμη για να αποκαλύψω την περιφρόνησή σας προς την αλήθεια. 
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Πείτε και δεσμευθείτε έχετε άλλωστε τη δυνατότητα να το ρυθμίσετε- ότι εντός του 2007, με τη λήξη της θητείας των γενικών διευθυντών, των διευθυντών και των προϊσταμένων τμημάτων, δεν θα ανανεώσετε τη θητεία τους για άλλα τρία χρόνια, θα παραμείνουν στη θέση τους μέχρι 1η Ιανουαρίου 2008 και θα προχωρήσετε σε επιλογή με βάση το νέο σύστημα! Πείτε το!
      Δεν θα το κάνετε όμως, γιατί η διάταξή σας, κύριε Υπουργέ, δεν είναι απλώς φαύλη! Είναι φαυλεπίφαυλη! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, ξέρετε ότι έχετε το δικαίωμα της παρέμβασης, αλλά να μιλήσουν και οι κύριοι Βουλευτές. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρακαλώ, κύριε Πρόεδρε, για δυο λεπτά μόνο.
      Αφού άκουσα αυτά τα πράγματα, δεν μπορώ να μην απαντήσω.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Φαυλεπίφαυλη υπήρξε η τακτική του ΠΑ.ΣΟ.Κ.  που είκοσι χρόνια άλωσε τη Δημόσια Διοίκηση. Είναι εκείνη η τακτική –γιατί σας είπα, έξω από την Αίθουσα μας βλέπουν και μας ακούν- η οποία ξάπλωσε τη Δημόσια Διοίκηση και τους δημοσίους υπαλλήλους στην προκρούστεια κλίνη ενός αδίστακτου κομματισμού.    
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Παρακαλώ!
      ΑΝΑΣΤΑΣΙΟΣ ΚΑΡΑΜΑΡΙΟΣ: Εμείς τόση ώρα ακούγαμε! Εσείς γιατί δεν ακούτε; Για όνομα του Θεού!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και βεβαίως, θέλω να τονίσω το εξής: Είναι τέτοια η φαυλότητα των κυβερνήσεων του ΠΑ.ΣΟ.Κ., ώστε έχει μετρήσει στα δάκτυλα του ενός χεριού δυο περιπτώσεις που ανέφερε ανθρώπων που κατ’ ανάγκη τους χρησιμοποίησε. 
      Σκεφθείτε, θα μπορούσα κάλλιστα να ρωτήσω τον κ. Καστανίδη μήπως ξέρει αυτή τη στιγμή στο Υπουργείο, που εγώ αυτή τη στιγμή έχω την τιμή να προΐσταμαι, ποιος είναι ο διευθυντής στο χώρο της μετανάστευσης –καίριας σημασίας διεύθυνση- ποιος είναι ο διευθυντής στο χώρο των οικονομικών της Τοπικής Αυτοδιοίκησης, ποιος είναι ο διευθυντής στο χώρο της μηχανοργάνωσης, ποιος είναι ο διευθυντής στην απλοποίηση των διαδικασιών; 
      ΧΡΗΣΤΟΣ ΖΩΗΣ: Ξέρουν μια χαρά, κύριε Υπουργέ! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όταν μπήκα στο Υπουργείο Εσωτερικών, Δημόσιας Διοίκησης και Αποκέντρωσης δεν με ενδιέφεραν τα πολιτικά φρονήματα των ανθρώπων. Γι’ αυτό και άμεσοι συνεργάτες μου –που είναι εδώ πολλές φορές με τα νομοσχέδια- ανήκουν στο χώρο του ΠΑ.ΣΟ.Κ. και δεν με ενδιαφέρει. Με ενδιαφέρει η ικανότητά τους και τους αξιοποιώ όλους.
      Εγώ ανέφερα τέσσερα παραδείγματα διευθυντών που τώρα, από την αρχή, έγιναν από εμάς και διαχειρίζονται οικονομικά –παρακαλώ- της Τοπικής Αυτοδιοίκησης, μετανάστευση, απλοποίηση διαδικασιών, θέματα μηχανοργάνωσης! 
      Μπορεί να μου πει κάποιος πότε σ’ ένα Υπουργείο επί ΠΑ.ΣΟ.Κ. υπήρχε έστω και μια τέτοια σταχυολόγηση στελεχών; Ποιον κοροϊδεύουν; Σας είπα ότι μας ακούν και μας βλέπουν. Ξέρει η Δημόσια Διοίκηση τι κάνατε, αλλά ξέρει και την τακτική σας. Είναι η τακτική του να έρχεται μετά να συγκαλύπτει την αλήθεια και να λέει «μη γυρίσετε στο παρελθόν». Μα, δεν θέλω να γυρίσω στο παρελθόν. Εσείς προκαλείτε με τη συμπεριφορά σας και αναγκάζομαι να υπερασπιστώ την αλήθεια.
      Ξέρουμε την αλήθεια. Σας είπα ότι η αλήθεια είναι η μέγιστη υποκρισία της Αξιωματικής Αντιπολίτευσης και των στελεχών της που δεν ψηφίζει ένα Κώδικα επικαλούμενη μία οκτάμηνη αναγκαία πραγματικά μεταβατική περίοδο, τη στιγμή που επί είκοσι ολόκληρα χρόνια εφήρμοσε το ακριβώς αντίστροφο.
      Και άκουσα και το άλλο που πραγματικά εμένα μ’ εκπλήσσει. Ο Κώδικας είχε πάει στο Γενικό Λογιστήριο το Μάιο του 2006. Να θεωρήσω –λέει- ότι ίσχυε και να ξεκινήσω τη διαδικασία εφαρμογής.
      Πρώτη φορά ακούω μέσα σ’ αυτήν την Αίθουσα ότι είναι δυνατόν Υπουργός –που δεν ξέρει πραγματικά αν θα είναι Υπουργός ή δεν θα είναι, θα ψηφιστεί ο Κώδικας ή δεν θα ψηφιστεί, δεν το γνωρίζει- να ξεκινήσει τη διαδικασία σύνταξης φύλλων αξιολόγησης των υπαλλήλων με βάση ένα καθεστώς που αν για οποιοδήποτε λόγο δεν εφαρμοζόταν, όλο αυτό το πράγμα θα κατέρρεε. 
      Μα, είναι σοβαρά πράγματα τώρα να βρίσκουμε τέτοιου είδους δικαιολογίες…
      ΝΙΚΟΛΑΟΣ ΣΑΛΑΓΙΑΝΝΗΣ: Έγινε μία πρόταση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … για να πούμε ένα «όχι»; 
      Τα ξαναεπαναλαμβάνω γιατί είναι η τακτική του ΠΑ.ΣΟ.Κ. Πρώτη φορά άκουσα τόσες πολλές δικαιολογίες, οι οποίες ήταν τόσο έωλες για να αποφύγει το ΠΑ.ΣΟ.Κ. ένα αυτονόητο «ναι». Δεν μπορεί να το πει. Δεν του βγαίνει από το στόμα του γιατί –το τονίζω- αυτή ήταν πάντοτε η τακτική του ΠΑ.ΣΟ.Κ. Αλλά αυτή η τακτική είναι τακτική, η οποία δεν αυξάνει την αξιοπιστία του …
      ΝΙΚΟΛΑΟΣ ΣΑΛΑΓΙΑΝΝΗΣ:  Έγινε μία πρόταση, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δικό του θέμα, δεν μ’ενδιαφέρει εμένα. Αλλά πρέπει να καταλάβει το ΠΑ.ΣΟ.Κ. το εξής: Όσο συμπεριφέρεται έτσι αυτή θα είναι και η συμπεριφορά του ελληνικού λαού απέναντί του. 
      Νομίζετε ότι ο ελληνικός λαός έχει καμία όρεξη να ακούει διαστροφή της πραγματικότητας στην οποία κάποιοι επιδίδονται; Άλλα πρέπει να είναι τα σημαντικά, εκείνα που πρέπει να μας απασχολούν σ’ αυτήν την Αίθουσα. Αυτά θα κάνουμε. Θα κάνουμε τη δουλειά μας εν ονόματι της αξιοκρατίας και εν ονόματι της νομιμότητας.
      Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Έφυγε ο κύριος Υπουργός, κύριοι συνάδελφοι, και θέλω να του πω ότι αν πει μία φράση, εμείς θα ψηφίσουμε τον Κώδικα.
      Ας πει ότι θα εφαρμοστεί η αξιοκρατία για την ανέλιξη στο δημόσιο άμεσα και όχι από την 1.1.2008. Ας το πει και εμείς ψηφίζουμε τον Κώδικα. Γιατί δεν το λέει; Τι κρύβεται πίσω από αυτό; 
      Επειδή, ευτυχώς, μας ακούνε και οι υπάλληλοι δια του καναλιού της Βουλής, αλλά μας ακούνε και οι υπάλληλοι της Βουλής, λέω «έλεος» για το θέμα που είπατε, για την πράσινη κάρτα. Ευτυχώς που μας ακούνε και οι υπάλληλοι εδώ. 
      Επειδή υπάρχει η κοντή μνήμη και επειδή η κοντή μνήμη είναι ασθενής, οφείλω να υπενθυμίσω στον κύριο Υπουργό ότι το ν. 2190 τον οποίο καταψήφισε συλλήβδην η Νέα Δημοκρατία –ενώ συμφωνούσε στο πρώτο μέρος- για το δεύτερο μέρος. 
      Ερωτώ: Επανέφερε τις διατάξεις του δευτέρου μέρους του ν. 2190 μόλις ήρθε στη Κυβέρνηση η Νέα Δημοκρατία και μάλιστα χωρίς την αξιοκρατία επιλογής των προϊσταμένων και των διευθυντών; Αφαίρεσε αυτήν τη διάταξη;
      Είπε ότι για να γίνεις προϊστάμενος ή διευθυντής, έπρεπε να έχεις πράσινη κάρτα. Εγώ γνωρίζω την Ξάνθη, τη Ροδόπη, τον Έβρο, την Καβάλα και τη Δράμα, γνωρίζω την ανατολική Μακεδονία και Θράκη και σας προκαλώ να μου φέρετε στοιχεία για τη Δημόσια Διοίκηση. Εγώ έχω τα στοιχεία και σας πληροφορώ ότι το 70% των προϊσταμένων και των διευθυντών ήταν της Νέας Δημοκρατίας. Αυτό συνέβαινε που λέτε ότι δεν είχαμε εμείς αξιοκρατία. 
      Κατηγορείτε ότι στο Α.Σ.Ε.Π. με τριάντα τρεις τροπολογίες ανοίξαμε κερκόπορτες. Σας ερωτώ: Γιατί το λέτε αφού μέσα απ’ αυτές τις τροπολογίες βάλαμε σε ολόκληρο το δημόσιο και τον ευρύτερο δημόσιο τομέα αξιολόγηση και αξιοκρατία για τις προσλήψεις; Εσείς όμως τη Δ.Ε.Η., τον Ο.Τ.Ε. και όλες τις υπόλοιπες τις εξαιρέσατε, διότι είναι –λέει- εισηγμένες στο Χρηματιστήριο και άρα οι προσλήψεις του προσωπικού εξαιρούνται του Α.Σ.Ε.Π. Αυτά ψηφίζετε, κύριοι συνάδελφοι. 
      Και ξέρετε τι λένε οι πολίτες για τη διάλυση της Δημόσιας Διοίκησης. Πριν κάποιο χρόνο μέσω ενός περιοδικού ετέθη ερωτηματολόγιο για τη Δημόσια Διοίκηση, πώς την βλέπει ο πολίτης. 
      Μία εκ των ερωτήσεων ήταν η εξής: «Από τις συναλλαγές σας με το δημόσιο αναφέρατε συγκεκριμένη υπηρεσία που μείνατε ικανοποιημένος από την εξυπηρέτηση που σας προσέφερε και κατονομάστε την».
      Απήντησαν οκτακόσιοι εβδομήντα δύο. Από το περιεχόμενο των απαντήσεων, για μια ακόμη φορά απεδείχθη ότι είναι διαταραγμένες οι σχέσεις του πολίτη με το κράτος και τους δημοσίους υπαλλήλους. Οι πολίτες που απήντησαν, σε ποσοστό 54,7% δεν ήταν σε θέση ν’ αναφέρουν ούτε μία υπηρεσία από την οποία έμειναν ικανοποιημένοι. Μας χαροποιεί όλους σ’ αυτήν την Αίθουσα  αυτό το πράγμα και χαμογελάμε; Εμένα δεν με χαροποιεί. Οι χειρότερες δε εξυπηρετήσεις έγιναν σε ποσοστό 16,4% από τους δήμους, σε ποσοστό 10,6% από το ΙΚΑ, σε ποσοστό 11,3% από τις Δ.Ο.Υ και σε ποσοστό 10,1% από τις πολεοδομίες. Πώς να μην είναι δυσαρεστημένοι από τις πολεοδομίες, όταν για μία αποθήκη πέντε επί τρία σε αγροτική περιοχή ζητούν βεβαίωση ότι δεν είναι δασική περιοχή, ζητούν βεβαίωση ότι δεν είναι αρχαιολογική περιοχή, που θέλεις δυόμισι μήνες για να την πάρεις;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τώρα έγινε αυτό;
      ΠΑΝΑΓΙΩΤΗΣ ΣΓΟΥΡΙΔΗΣ: Τώρα το επεκτείνατε, κύριε συνάδελφε, και μην μπαίνετε στα πολεοδομικά, γιατί δεν τα ξέρετε. 
      Ποιες υπηρεσίες διεσώθησαν; Θα σας πω, κύριοι συνάδελφοι. Ο Συνήγορος του Πολίτη και τα Κέντρα Εξυπηρέτησης Πολιτών, αν και αυτά τελευταίως έχουν πέσει στα γρανάζια της γραφειοκρατίας, γιατί ενώ προωθούν τα αιτήματα οι υπάλληλοι από τα Κ.Ε.Π. για να πάρουν απαντήσεις από τις υπόλοιπες υπηρεσίες του δημοσίου, δυστυχώς καθυστερούν να απαντηθούν τα αιτήματα αυτών των υπαλλήλων. 
      Αυτές οι υπηρεσίες ξέρετε γιατί διεσώθησαν; Διεσώθησαν γιατί είναι διαρθρωμένες σε νέα βάση, με υπαλλήλους με νέα νοοτροπία. Άλλης νοοτροπίας εξυπηρέτηση, εκτός του δημοσίου, αυτό που λένε στο εξωτερικό out source service, τεχνολογική υποδομή, ηλεκτρονική εξυπηρέτηση και για αυτό ακριβώς δεν έχουμε και κρούσματα διαφθοράς. Διότι είναι απρόσωπη εξυπηρέτηση, είναι καθολική, έχει ιεραρχία και είναι διαφανής. 
      Απ’ την άλλη, όμως, μεριά υπάρχει μία άλλη  έρευνα, της EUROSTAT, ανάμεσα στις δεκαπέντε χώρες της Ευρωπαϊκής Ένωσης, τις είκοσι πέντε και τώρα τις είκοσι επτά. Έχουμε ως χώρα ένα δημόσιο τομέα που δουλεύει πολύ περισσότερο, αλλά είμαστε πάτος στην αποτελεσματικότητα. Επίσης, υπάρχει μια άλλη έρευνα της EUROSTAT, η οποία λέει ότι αυτό που πιστεύουμε ότι έχουμε, δηλαδή, έναν υπερβολικά διογκωμένο δημόσιο τομέα, δεν είναι έτσι. Υπάρχουν άλλες χώρες που έχουν μεγαλύτερο και περισσότερο διογκωμένο δημόσιο τομέα. 
      Πού οφείλεται, λοιπόν, η  κακοδαιμονία της Δημόσιας Διοίκησης; Θα σας πω. Οφείλεται σε τρεις παράγοντες. Ο πρώτος παράγοντας είναι η οργάνωση και έχει να κάνει με τη γραφειοκρατία που είναι αποτέλεσμα έλλειψης εμπιστοσύνης πρώτα-πρώτα του κράτους προς τον πολίτη. Το κράτος δεν εμπιστεύεται τον πολίτη. Τον θεωρεί υπεύθυνο, ένοχο εξ αρχής, a priori. Απ’ την άλλη μεριά δεν εμπιστεύεται ο πολίτης το κράτος. Έτσι δημιουργείται μια γραφειοκρατία για να μην μπορεί να διαφύγει κανείς. Μετερνιχική αντίληψη. Ακόμα σε αυτήν την αντίληψη βρίσκεται το κράτος. 
      Έλλειψη ελέγχου και αξιολόγησης υπαλλήλων και υπηρεσιών. Ποια υπηρεσία αξιολογείται; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Χρέωση έργου ατομικό. Ποιος παίρνει χρέωση έργου ατομικό; Απ’ την άλλη μεριά έχουμε τον κομματισμό και την αναξιοκρατία. Αυτοί είναι οι δύο άλλοι παράγοντες. 
      Αυτά, κύριοι συνάδελφοι, καταγράφονται ανάγλυφα στη μεθόδευση με την οποία κατεβαίνει ο νέος Κώδικας. 
      Είπε ο εισηγητής μας, ο κ. Σαλαγιάννης, ότι από τα εκατόν εξήντα εννιά άρθρα του σημερινού Κώδικα τα εκατόν είκοσι τέσσερα είναι ίδια και απαράλλακτα με τον προηγούμενο. Τριάντα τρία άρθρα  έχουν μικρές διαφορές, επτά έχουν αντικατασταθεί και πέντε προστέθηκαν. Δεν νομίζω ότι κατελήφθη από αριθμολαγνία ο συνάδελφος κ. Σαλαγιάννης που τα ανέφερε αυτά. Και τα ανέφερε για να πει ότι κατά βάση αναμασήσατε διατάξεις, ενσωματώσατε διατάξεις που πέρασαν με προηγούμενους νόμους και βασικά, μέσα από τη συζήτηση με την Α.Δ.Ε.Δ.Υ. κ.λπ. κερδίσατε πολιτικό χρόνο. Και αυτό για να αποκτήσουν μόρια οι δικές σας επιλογές, για να μπορέσετε να προωθήσετε τους δικούς σας ανθρώπους.
      Και ενώ βρισκόταν σε εξέλιξη η διαδικασία συζήτησης του Κώδικα και οι περισσότερες διατάξεις ήταν ήδη διαμορφωμένες, εσείς με την αλαζονεία της Πλειοψηφίας την οποία έχετε, ψηφίσατε διατάξεις σε νομοσχέδια που είχαν θέμα προσλήψεις, μετατάξεις, κρίσεις θέσεων ευθύνης, η οποία βρισκόταν σε εντελώς αντίθετη κατεύθυνση από τον παλαιό και το σημερινό Κώδικα που θέλετε να ψηφίσουμε. 
      Χαρακτηριστικό παράδειγμα αποτελεί το Υπουργείο Τουριστικής Ανάπτυξης και οι εποπτευόμενοι οργανισμοί από αυτό. Το γνωρίζω καλά! Προωθήθηκαν ρυθμίσεις κατ’ εξαίρεση, που έχουν όμως πάγιο χαρακτήρα. Και αν θέλετε, οι ειδικές ρυθμίσεις κατισχύουν των γενικών ρυθμίσεων. 
      Όσον αφορά τις διαδικασίες προσλήψεων στο Υπουργείο Τουριστικής Ανάπτυξης, από την πίσω πόρτα. Όσον αφορά τα τυπικά προσόντα διορισμού προϊσταμένων, από την πίσω πόρτα. Όσον αφορά τη διαδικασία κρίσης, από την πίσω πόρτα. Όσον αφορά τις διαδικασίες μετάταξης, από την πίσω πόρτα και καθορισμός ειδικών αμοιβών. Ε, αυτή είναι η αξιοκρατία σας, κύριοι συνάδελφοι! Και σας αναφέρω το Υπουργείο Τουριστικής Ανάπτυξης.
      ΠΡΟΕΔΡΕΥΩΝ (Ιωάννης Τραγάκης): Και με αυτό κλείστε, σας παρακαλώ.
      ΠΑΝΑΓΙΩΤΗΣ ΣΓΟΥΡΙΔΗΣ: Και θα κλείσω, κύριε συνάδελφε, επαναλαμβάνοντας αυτό που σας είπε ο κ. Καστανίδης. Πείτε τη φράση αυτή! Πείτε αυτό που σας είπε, δηλαδή, να ισχύσει άμεσα ο νέος υπαλληλικός Κώδικας και εμείς θα τον ψηφίσουμε. Δεν το κάνετε όμως, γιατί κατά βάση θέλετε να προωθήσετε τα δικά σας παιδιά! Αυτή είναι η αξιοκρατία των «γαλάζιων» παιδιών της Νέας Δημοκρατίας! 
       (Χειροκροτήματα από την πτέρυγα του ΠΑ.ΣΟ.Κ.)
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος σας πιστεύει γι’ αυτά που λέτε; 
      ΠΑΝΑΓΙΩΤΗΣ ΣΓΟΥΡΙΔΗΣ: Εγώ σας είπα και παραδείγματα και ονόματα: Υπουργείο Τουριστικής Ανάπτυξης και Περιφέρεια Ανατολικής Μακεδονίας και Θράκης. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ενώ εσείς ήσασταν άστοργοι πολιτικοί…
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Βασίλειος Έξαρχος.
      ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, προκειμένου η χώρα μας ν’ ανταποκριθεί στις μεγάλες προκλήσεις του παρόντος, αλλά κυρίως του μέλλοντος, υπάρχει ανάγκη ριζικών τομών και αλλαγών στο διοικητικό σύστημα της χώρας.
      Βεβαίως αυτό που ενδιαφέρει τους πολίτες είναι η ποιότητα και η αποτελεσματικότητα των παρεχόμενων σ’ αυτούς υπηρεσιών, η καλύτερη εξυπηρέτησή τους, η ταχύτερη προώθηση της ανάπτυξης. 
      Για τους πολίτες «σύγχρονο διοικητικό σύστημα», «σύγχρονη Δημόσια Διοίκηση» είναι αυτή που λειτουργεί με διαφάνεια, αυτή που λειτουργεί χωρίς στεγανά, χωρίς καθυστερήσεις. Για αυτό όλοι οι πολίτες, ανεξάρτητα από το ποιο κόμμα ψήφισαν στις εκλογές, απαιτούν μια διαφορετική Δημόσια Διοίκηση. 
      Και το ΠΑ.ΣΟ.Κ. με βάση και την εμπειρία που απέκτησε από τα χρόνια που κυβέρνησε τη χώρα, προτείνει ένα νέο μοντέλο διακυβέρνησης, ένα μοντέλο ριζικής αποκέντρωσης των εξουσιών με επανακαθορισμό αρμοδιοτήτων και ευθυνών σε όλα τα επίπεδα της διοίκησης, με ανακατανομή των διαθέσιμων πόρων, με διαρκώς εκπαιδευόμενο και καταρτιζόμενο ανθρώπινο δυναμικό. 
      Κυρίες και κύριοι συνάδελφοι, νομίζω πως συμφωνούμε ότι το σημαντικότερο κεφάλαιο της Δημόσιας Διοίκησης είναι το ανθρώπινο δυναμικό, η αποτελεσματική λειτουργία του οποίου όμως προϋποθέτει: Πρώτον, ότι υπάρχουν και εφαρμόζονται πολιτικές που στηρίζουν την αξιοκρατική πρόσληψη, αξιολογούν αντικειμενικά την προσφερόμενη εργασία, ενθαρρύνουν την άμιλλα και επιβραβεύουν την αποκτώμενες δεξιότητες.
      Δεύτερον, προϋποθέτει ότι υπάρχουν προγράμματα δράσης με συγκεκριμένους και ποσοτικοποιημένους στόχους, σαφή χρονοδιαγράμματα επίτευξης των στόχων, εξασφαλισμένους πόρους, αξιόπιστα συστήματα αξιολόγησης και παρακολούθησης εφαρμογής αυτών των προγραμμάτων. 
      Τρίτον, προϋποθέτει ότι υπάρχει επαρκής τεχνική υποδομή, σύγχρονος εξοπλισμός, αξιοποίηση των τεχνολογιών πληροφορικής και επικοινωνιών, σωστή λειτουργία της Δημόσιας Διοίκησης,
      Τέταρτον, σημαίνει ότι υπάρχει διαρκής εκπαίδευση και επιμόρφωση των υπαλλήλων για την απόκτηση εξειδικευμένων γνώσεων και την αναβάθμιση των δεξιοτήτων τόσο για το περιεχόμενο των δημόσιων πολιτικών όσο και για τη μεθοδολογία άσκησης της διοίκησης.
      Πέμπτον, σωστή Δημόσια Διοίκηση σημαίνει ότι η υπάρχουσα νομοθεσία κωδικοποιείται, απλοποιούνται ριζικά οι διαδικασίες και καταργούνται αναχρονιστικές διατάξεις και εγκύκλιοι. 
      Έκτον, σωστή Δημόσια Διοίκηση σημαίνει ότι εξασφαλίζουμε ενίσχυση των συστημάτων ελέγχου και εποπτείας μ’ ένα πειθαρχικό δίκαιο σύγχρονο και αποτελεσματικό έλεγχο του «πόθεν έσχες».
      Τέλος -σημείο έβδομον- χρειάζεται ένας δημοσιοϋπαλληλικός Κώδικας σύγχρονος, που θα κατοχυρώνει την αξιοκρατία και θα προσδιορίζει με σαφήνεια όχι μόνο τα δικαιώματα, αλλά και τις υποχρεώσεις των εργαζομένων. 
      Η Κυβέρνηση φαίνεται ότι δεν κινείται με βάση ένα τέτοιο πλαίσιο. Φαίνεται εξάλλου και από τη συζήτηση που γίνεται και από την ψήφιση που θα γίνει με βάση το άρθρο 76 παράγραφος 6 ότι δεν δίνεται η δυνατότητα στη Βουλή να επιφέρει αλλαγές. 
      Προσωπικά, είμαι απ’ αυτούς που πιστεύουν ότι αυτή η διαδικασία δεν είναι σωστή και ότι πρέπει, κατά τη συζήτηση για την Αναθεώρηση, ν’ αλλάξει. Εμείς, λοιπόν, σήμερα το μόνο που μπορούμε να κάνουμε είναι να περιοριστούμε σε διαπιστώσεις. 
      Διαπίστωση πρώτη, λοιπόν. Την έκανε και ο εισηγητής μας. Την έκαναν και άλλοι συνάδελφοι. Από τα εκατόν εξήντα εννέα άρθρα του νέου Κώδικα τα εκατόν είκοσι τέσσερα αποτελούν άρθρα του ισχύοντος Κώδικα. Στα τριάντα τρία υπάρχουν μικροαλλαγές και, βεβαίως, υπάρχουν και πέντε προσθήκες. Διερωτήθηκε ο Υπουργός: Υπάρχουν αντιρρήσεις από την πλευρά του ΠΑ.ΣΟ.Κ.; 
      Σε αυτό που διαφωνούμε εμείς, κύριε Υπουργέ, είναι ότι αυτές οι θριαμβολογίες δεν ανταποκρίνονται στην πραγματικότητα. 
      Και εμείς κάνουμε μια δεύτερη διαπίστωση. Υπάρχουν δευτερεύουσες διατάξεις που επιφέρουν ορισμένες ευνοϊκές αλλαγές. Αναφέρθηκαν. Είναι αυτές που ρυθμίζουν ζητήματα που αναφέρονται στις πολύτεκνες οικογένειες, σε μονογονεϊκές οικογένειες και την τήρηση των όρων υγιεινής και ασφάλειας στις δημόσιες υπηρεσίες. Αυτές θα μπορούσαν να γίνουν δεκτές. 
      Όμως, η βασική συζήτηση γίνεται σε σχέση με την εισαγωγή των αντικειμενικών κριτηρίων επιλογής των προϊσταμένων των οργανικών μονάδων στο Δημοσιοϋπαλληλικό Κώδικα. Θα μπορούσε ν΄ αποτελέσει ένα θετικό βήμα και μάλιστα αποφασιστικό στο βαθμό, όμως, που η εφαρμογή του θα ξεκινούσε άμεσα. Όχι τυπικώς, όπως προβλέπεται από το νόμο από 1/1/2008, που στην πράξη σημαίνει 1/1/2011. 
      Διότι ουσιαστικά τι κάνετε εσείς; Τι θα κάνετε μέσα στο 2007; Θα μετατρέψετε τους λεγόμενους προσωρινούς προϊσταμένους, που είναι αλήθεια ότι επελέγησαν νύχτα με καθαρά μικροκομματικά κριτήρια, και θα τους κάνετε αορίστου χρόνου. Δεν καταλαβαίνω γιατί αντιδράτε, όταν σας λέμε ότι υπάρχουν εκατοντάδες κρίσεις διευθυντών που ακυρώνονται από το Συμβούλιο της Επικρατείας. 
      Εγώ προσωπικά θεωρώ ότι είναι άχαρη αυτή η συζήτηση για το πόσοι γενικοί διευθυντές ανήκαν στο ένα και στο άλλο κόμμα. Όμως, είναι, επίσης, άχαρο να λέτε, κύριε Υπουργέ, ότι εμείς λέμε ορισμένα πράγματα εδώ στη Βουλή απλώς για να τα λέμε. 
      Κοιτάξτε, στην περιφέρεια η συνδικαλιστική δράση, η συμμετοχή των δημοσίων υπαλλήλων και στα συνδικάτα και στην Αυτοδιοίκηση είναι ανοικτή. Και γνωρίζουμε όλοι. Γνωρίζουν και αυτοί που μας ακούνε. Δεν χρειάζεται, λοιπόν, ιδιαίτερη επιχειρηματολογία. Ξέρουν οι πάντες! Ξέρουν τι υπήρχε και ξέρουν ότι σήμερα δεν υπάρχει ούτε ένας προϊστάμενος σε επίπεδο διεύθυνσης σε περιφερειακές υπηρεσίες που να μην ανήκει στη Νέα Δημοκρατία. 
      Αναφέρθηκε ότι η Α.Δ.Ε.Δ.Υ. έχει συμφωνήσει με το νομοσχέδιο. Εγώ θα καταθέσω, κύριε Πρόεδρε, στα Πρακτικά της Βουλής ένα δελτίο Τύπου. Είναι μια πρόσφατη ανακοίνωση της Α.Δ.Ε.Δ.Υ. με ημερομηνία 6/12/2006. 
      Τι λέει η Α.Δ.Ε.Δ.Υ.; Λέει πολύ καθαρά ότι για άλλη μια φορά επαναλαμβάνουμε ως Α.Δ.Ε.Δ.Υ. και υπογραμμίζουμε τη θέση μας για άμεση επανάκριση όλων των προϊσταμένων με βάση τα αντικειμενικά και μετρήσιμα κριτήρια. 
      Επαναλαμβάνει, επίσης, η Α.Δ.Ε.Δ.Υ. ότι στόχος ήταν και παραμένει για το δημοσιοϋπαλληλικό κίνημα η καθιέρωση Δημοσιοϋπαλληλικού Κώδικα που θα κατοχυρώνει την αξιοκρατία, την αντικειμενικότητα, τη διαφάνεια, με βάση την επαγγελματική επάρκεια των υπαλλήλων και ότι, δυστυχώς –συνεχίζει η Α.Δ.Ε.Δ.Υ.- οι ρυθμίσεις που γίνονται με τις μεταβατικές διατάξεις δεν κινούνται σε μια τέτοια κατεύθυνση. 
      Άρα, είναι σαφές ότι και η Α.Δ.Ε.Δ.Υ. κατηγορηματικά δεν συμφωνεί με τις ρυθμίσεις που προωθείτε. Επίσης, δεν συμφωνούν και τα κόμματα και είναι σαφές γιατί και εγώ καταψηφίζω, κύριε Πρόεδρε, το υπό συζήτηση νομοσχέδιο. 
      Ευχαριστώ πολύ. 
      (Στο σημείο αυτό ο Βουλευτής κ. Βασίλειος Έξαρχος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε το συνάδελφο κ. Έξαρχο. 
      Ο κ. Οικονόμου έχει το λόγο.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, αναρωτιέται ο Υπουργός γιατί αυτός ο Κώδικας δεν χαίρει της εκτιμήσεως της Αντιπολίτευσης, του ελληνικού λαού  και των φορέων που ασχολούνται με τη Δημόσια Διοίκηση. 
      Είναι γεγονός ότι η αντιγραφή των εκατόν είκοσι τεσσάρων άρθρων από τον προηγούμενο Κώδικα  είναι μία ιδιαίτερα κουραστική εργασία, κύριε Υπουργέ. Πρέπει να έχετε κουραστεί πάρα πολύ αντιγράφοντας εκατόν είκοσι τέσσερα άρθρα από τον προηγούμενο Κώδικα. Η αλλαγή ορισμένων άλλων άρθρων που φέρνετε ως νέες ρυθμίσεις, είναι σίγουρο ότι έχουν και θετικά και αρνητικά στοιχεία και διαφωνούμε. 
      Σας διαβεβαιώ ότι δεν υπάρχει περίπτωση εγώ τουλάχιστον προσωπικά να κάνω κανένα σχόλιο από το Βήμα πάνω σ’ αυτές τις επιμέρους ρυθμίσεις, καθώς ο Κώδικας, όπως τον έχετε καταθέσει, διαπνέεται από δύο στοιχεία στα οποία επικεντρωνόμαστε. Ο Υπουργός με τη μεγάλη ομιλία που έκανε εδώ, ουσιαστικά  εκεί εστίασε, γιατί εκεί είναι το ρεζουμέ της υπόθεσης, δηλαδή πώς μπαίνει κάποιος και πώς προάγεται και πώς λειτουργεί η Δημόσια Διοίκηση. Και στα δύο θέματα υπάρχει αντίθεση. Και εκεί είναι η ουσία και εκεί είναι η αξία αυτού του Κώδικα: κύριοι της Κυβέρνησης, από τη στιγμή που  στο πνεύμα και στο γράμμα του Κώδικα και όπως λειτουργεί η Δημόσια Διοίκηση τα τελευταία τρία χρόνια όπου μπαίνει κάποιος με τη συνέντευξη καταργώντας το Α.Σ.Ε.Π. στους περισσότερους οργανισμούς και προάγεται αν είναι «ημέτερος» και κομματικά συντεταγμένος με την Κυβέρνησή σας και με το κόμμα σας, αυτά είναι δύο θεμελιώδη ζητήματα τα οποία δεν μπορούμε να προσπεράσουμε καθόλου. Δεν θα ασχοληθούμε τώρα αν δώσατε περισσότερες άδειες ή λιγότερες ή αν κάνατε κάποιες επιμέρους ρυθμίσεις.
      Επειδή βλέπω και τον κ. Μαρκογιαννάκη, ο οποίος όταν έκανε την εισήγησή του ζητούσε να του πούμε μία περίπτωση ανθρώπου που μπήκε λάθρα μέσα στη Δημόσια Διοίκηση επί των ημερών της Κυβέρνησής σας,  θα του πω για τις είκοσι τέσσερις περιπτώσεις Ε.Α.Β. που καταγγείλαμε όταν έγινε η προκήρυξη και ο διαγωνισμός. Και ήλθε μετά από ενάμιση χρόνο το Α.Σ.Ε.Π., μετά από ενστάσεις, αυτό το Α.Σ.Ε.Π. όπως λειτουργεί, και είπε «λαθραίως μπήκαν μέσα».
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Άρα, δεν μπήκαν. 
      ΒΑΣΙΛΕΙΟΣ ΟΙΚΟΝΟΜΟΥ: Άρα, όταν κατήγγειλε το ΠΑ.ΣΟ.Κ. εκείνο το διαγωνισμό και λέγαμε ότι εκεί μετακινούνται και μεταφέρονται τα θέματα στο διαγωνισμό, δεν μας ακούγατε, λέγατε ότι ήμασταν υπερβολικοί. Είκοσι τέσσερις μπήκαν λαθραίως και αυτό το πράγμα κατοχυρώθηκε. 
      Κύριε Μαρκογιαννάκη, επειδή θέλετε περιπτώσεις και επειδή ασχολούμαι με το χώρο της αμύνης, σας λέω κάτι απλό. Σας ερωτώ: Στην ΕΒΟ -ΠΥΡΚΑΛ – Ε.Α.Σ., επιχειρήσεις που βρίσκονται σε πτώση, σε κατάρρευση, πώς παίρνετε τον κόσμο, ο οποίος είναι κομματικά ενεργούμενος δικός σας; Δια των εργολάβων.
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Αύριο θα τα ακούσετε.
      ΒΑΣΙΛΕΙΟΣ ΟΙΚΟΝΟΜΟΥ: Ξέρετε πόσους έχετε προσλάβει αυτήν τη στιγμή στα λεγόμενα Ε.Α.Σ., κύριε Υπουργέ; Πάνω από εκατόν πενήντα στην περιφέρεια Αττικής, να μιλήσω για την περιφέρειά μου, για να μην πιάσω το Αίγιο κάτω. Δια των εργολάβων. Δεν ξέρω ποιοι είσθε μέσα σ’ αυτήν την πίτα. Να σας πω και μια άλλη περίπτωση. Πήρατε δυόμισι χιλιάδες Ε.Π.Ο.Λ. πέρυσι και άλλους δύο χιλιάδες φέτος. Φέραμε εδώ στοιχεία και είπαμε για τις συνεντεύξεις. Για τη συνέντευξη σας  μιλάω, κύριε Μαρκογιαννάκη. Δεν ξέρω αν είσθε ο εκλεκτός της πίτας εσείς.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ελάτε στο θέμα. 
      ΒΑΣΙΛΕΙΟΣ ΟΙΚΟΝΟΜΟΥ: Πάνω στο θέμα είμαι και λέω, κύριε Υφυπουργέ, ότι από τους δυόμισι χιλιάδες επιτυχόντες οι τετρακόσιοι ογδόντα, ποσοστό 20% ήταν απόφοιτοι λυκείου του «9 ½» , του «10», του «11, του «12». Ξέρετε πόσο έπαιρναν στη συνέντευξη με άριστα το «200»; «190-200». Έπαθαν στιγμιαία έκλαμψη.!
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Θα τους αδίκησαν στα σχολεία…!
      ΠΡΟΕΔΡΕΥΩΝ (Ιωάννης Τραγάκης):   Παρακαλώ, μη διακόπτετε.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Μαρκογιαννάκη, ήλθατε εδώ παλιός κοινοβουλευτικός,  εισηγητής της Πλειοψηφίας και ρωτήσατε εάν υπάρχει περίπτωση. Σας λέω δεκάδες, εκατοντάδες μόνο από ένα χώρο, για να μην πιάσω την Πυροσβεστική που την ξέρετε καλύτερα εσείς, που ακόμα να την βάλετε στις πανελλήνιες εξετάσεις. Για να μην πιάσω αυτό το θέμα, το ΠΑ.ΣΟ.Κ. έβαλε την Αστυνομία, όλες τις σχολές στις πανελλήνιες εξετάσεις. Την Πυροσβεστική εσείς την έχετε ακόμα στη συζήτηση και στη διαπραγμάτευση με τον κόσμο.
      Ξέρετε τι ανακαλύψαμε καταθέτοντας εδώ επερώτηση; Επίσημα πράγματα. Ανακαλύψαμε ότι απόφοιτοι λυκείου με απολυτήριο «18,5-19», παιδιά που έχουν τελειώσει Τ.Ε.Ι., φοιτητές, αριστούχοι, ξέρετε πόσο λέγανε στη συνέντευξη; Πέντε, δέκα με άριστα το 200. Αλλάξανε τετρακόσιες εβδομήντα θέσεις, το 20%. Δεν είπαμε ότι όλοι είναι παιδιά από την Ο.Ν.Ν.Ε.Δ. που μπαίνουν μέσα ή από τα βουλευτικά γραφεία. Κάνετε με πολύ ωραίες «χειρουργικές» επεμβάσεις αυτά που θέλετε να κάνετε. Ξέρετε ποιο είναι το κώλυμα μεταξύ σας; Ποιοι είναι οι εκλεκτοί. Αυτό είναι ένα ζήτημα το οποίο αφορά εσωτερικά εσάς, δεν αφορά εμάς και φυσικά τον ελληνικό λαό.
      	Αυτό, λοιπόν, είναι ένα τεράστιο ζήτημα, κύριε Υπουργέ, το οποίο δεν υπάρχει περίπτωση αυτήν τη στιγμή εμείς να το αποδεχτούμε. Η συνέντευξη όπως τη βάζετε και όπως την έχετε βάλει -έχετε βγάλει όλους αυτούς τους διαγωνισμούς έξω από τον Α.Σ.Ε.Π.- είναι μία υπόθεση με την οποία δεν θα συμβιβαστούμε καθόλου. 
      Εγώ προσωπικά δεν υπάρχει περίπτωση να δεχτώ καθόλου αυτό το πράγμα. Τι να συζητήσω; Για το άρθρο 71 που λέει για τις μετατάξεις; Υπάρχει ποτέ περίπτωση να ζητάνε μετατάξεις για το Υπουργείο Οικονομικών όσες είναι οι θέσεις; Πείτε μου με ποια κριτήρια θα επιλεγούν αν είναι δέκα οι μετατάξεις και εκατό οι ενδιαφερόμενοι. Έχετε βάλει αντικειμενικά κριτήρια μέσα στον Κώδικα; Όχι. Άρα, λοιπόν, αφήστε το. Πάλι εκεί η διαπραγμάτευση και το παζάρι. 
      	Εγώ θα σας πω κάτι πολύ απλό. Μιλάτε για τομές, για μεταρρυθμίσεις και για ρήξεις και όλο αυτό το θέμα κινείται μέσα στα πλαίσια αύξησης των μελών των Επιτροπών. Δεν συζητάτε ούτε για συγχώνευση υπηρεσιών ούτε για νέο κράτος, όχι για την επανίδρυση που εσείς πιστεύετε, που λέγατε και ονειρευόσασταν, αλλά γι’ αυτό το οποίο απαιτεί μία ορθολογική διαχείριση των δημοσίων πραγμάτων. Αυτά τα θέματα δεν μας αφορούν, δεν μας ακουμπάνε και δεν μας πλησιάζουν.
      Από κει και μετά, λοιπόν, αυτό που μπορούμε να συζητήσουμε και αυτό που έχει αξία να πούμε είναι ότι θέματα προσλήψεων απίθανα υπάρχουν πάρα πολλά. Εδώ πέρα έκανε μία πολύ ωραία δουλειά ο κ. Κοσμίδης, την είδα. Μόνο από τα δικά σας Υπουργεία που του κατέθεσαν τα έγγραφα από το Μάρτιο του 2004 μέχρι το Δεκέμβριο του 2006, ενενήντα μία χιλιάδες συμβάσεις έργου. Όλες πασόκοι ήτανε; Σας λέω ποιοι είναι το θέμα και ποιοι συμμετέχουν σ’ αυτό το πανηγύρι.
      	Από κει και μετά λοιπόν εγώ λέω το εξής, ότι θα καταψηφίσω αυτό το νομοσχέδιο όχι για το πασιφανές, ότι πάτε να νομιμοποιήσετε τις παράνομες κατά τη δική μου άποψη ή αν όχι παράνομες, πέρα από κάθε δεοντολογία ενέργειες που κάνατε το 2004, με τους προϊστάμενους, αλλά δεν θέλω να στεναχωρήσω το φίλο μου Χάρη Καστανίδη και αξιοσέβαστο Κοινοβουλευτικό μας Εκπρόσωπο. Αγαπητοί κύριοι, και αυτό να κάνατε, το αυτονόητο, δηλαδή να μην το βάζατε από 1/1/2008, δεν υπήρχε περίπτωση να ψηφίσω τον Κώδικα όσο έχετε τη συνέντευξη. Αυτός ο Κώδικας δεν μπορεί να υπάρξει. Θα στεναχωρήσω λίγο τον Κοινοβουλευτικό μας Εκπρόσωπο, αλλά δεν υπάρχει περίπτωση κανένας να αποδεχτεί τη συνέντευξη…
      	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ούτε το 7%;
      	ΒΑΣΙΛΕΙΟΣ ΟΙΚΟΝΟΜΟΥ: Τίποτα.
      	ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εσείς γιατί είχατε 100%;
      	 ΒΑΣΙΛΕΙΟΣ ΟΙΚΟΝΟΜΟΥ: Τίποτα, σας το λέω πολύ απλά, αν δεν βγάλετε τη συνέντευξη, αν δεν μας πείτε με ποιον τρόπο παραδείγματος χάριν θα μπουν στη Δ.Ε.Η. στις θέσεις που έχετε προκηρύξει, πώς θα μπουν τώρα στη Δ.Ε.Η. με το διαγωνισμό που «τρέχει».
      	ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Είναι ανώνυμη εταιρεία…
      	ΒΑΣΙΛΕΙΟΣ ΟΙΚΟΝΟΜΟΥ: Ανώνυμη εταιρεία…
      	ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε.
      	Ολοκληρώστε, κύριε Οικονόμου.
      	ΒΑΣΙΛΕΙΟΣ ΟΙΚΟΝΟΜΟΥ: Πάντως να είστε σίγουροι, αγαπητοί συνάδελφοι, ότι δεν θα γίνουν ανώνυμα οι προσλήψεις. Θα έχουν ονοματεπώνυμο και θα έρθουμε εδώ πέρα να τα ξανασυζητήσουμε.
      	Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      	Η κ. Τζάκρη έχει το λόγο.
      	ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, η νέα διακυβέρνηση, όπως αυταρέσκεται ν’ αποκαλείται, στα πλαίσια της μεταρρύθμισης του κράτους την οποία ευαγγελίζεται έφερε προς ψήφιση στο Κοινοβούλιο ένα μεγαλειώδες νομοθέτημα με το οποίο ισχυρίζεται ότι θα αναδημιουργήσει τη Δημόσια Διοίκηση από τις στάχτες της. Έτσι παρουσιάζεται ο καινούργιος Κώδικας σαν μία μεγάλη καινοτομία που στοχεύει να καθιερώσει την αξιοκρατία, την αξιοπρέπεια και το σεβασμό στη Δημόσια Διοίκηση και γενικά έχει πολλές συγκινητικές προτάσεις για την προσωπικότητα και για τα δικαιώματα των δημοσίων υπαλλήλων. 
      Κοιτάξτε πώς επανιδρύεται η Δημόσια Διοίκηση στα πλαίσια πάντα της επανίδρυσης του κράτους. Ο νέος Κώδικας που συζητάμε σήμερα είναι ίδιος με τον παλιό σε ποσοστό 95%. 
      Λέχθηκε κατά κόρον σ’ αυτήν την Αίθουσα ότι επανατοποθετεί με τον ίδιο τρόπο τα εκατόν είκοσι τέσσερα από τα εκατόν εξήντα εννέα  άρθρα, επιφέρει ασήμαντες αλλαγές στα τριάντα τρία εξ αυτών και ουσιαστικά εισφέρει πέντε μόνο καινούργια άρθρα.
      Ας δούμε, όμως, τα βήματα τα οποία ακολούθησε η Κυβέρνηση για να φτάσει σε αυτό που σήμερα αποκαλεί μεταρρύθμιση και τι τελικά κατάφερε. Επί τρία, λοιπόν, χρόνια η Κυβέρνηση συζητά τον Κώδικα και τα εκατόν εξήντα εννέα άρθρα του. Αντί να γίνει, επομένως, αναπροσανατολισμός της Δημόσιας Διοίκησης για να υπηρετήσει μία νέα κοινωνική και οικονομική ανάπτυξη, που στο κέντρο της θα είχε τον εργαζόμενο και σκοπό της την εξυπηρέτηση του πολίτη, φέρνει ένα Κώδικα που απέχει χιλιόμετρα από τέτοιου είδους οράματα και προσανατολισμούς. Ό,τι νέο δε εισάγει, μπορούσε να ρυθμιστεί με νόμο, διότι πράγματι καμία αλλαγή δεν φέρνει στην οργάνωση και λειτουργία της Δημόσιας Διοίκησης, που να δικαιολογεί την κατάθεση αυτού του Κώδικα.
      Το πρώτο πράγμα που έκανε η Νέα Δημοκρατία, όταν ήρθε στην εξουσία, ήταν να καταργήσει τις διατάξεις του Υπαλληλικού Κώδικα και μέσα σε μία νύχτα με παράτυπες και συνοπτικές διαδικασίες, οι οποίες έχουν ήδη κριθεί ως παράνομες από το Συμβούλιο της Επικρατείας, ν’ αλλάξει όλους τους Γενικούς Διευθυντές, τους Διευθυντές και ένα πολύ μεγάλο μέρος των Τμηματαρχών της Δημόσιας Διοίκησης. Έτσι, άνθρωποι με εμπειρία και γνώσεις βρέθηκαν παροπλισμένοι, να εκτελούν χρέη αποθηκάριων και άλλοι χωρίς καν ούτε τα τυπικά προσόντα, αφού πλέον κανένα προσόν δεν ήταν απαραίτητο πέρα από την κομματική τους ταυτότητα, βρέθηκαν σε νευραλγικές θέσεις να επιτελούν καθήκοντα για τα οποία δεν είχαν ούτε την εμπειρία, αλλά ούτε και τη γνώση. Βλέπουμε έτσι το ένα λάθος μετά το άλλο να εξελίσσονται στη Δημόσια Διοίκηση και η Κυβέρνηση να παρακολουθεί αμήχανη αυτό το χάος.
      Σοβαρά παραδείγματα αποτελούν η Αστυνομία, πρόσφατα αποδειχθέν η Αντιτρομοκρατική Υπηρεσία, το Υπουργείο Αγροτικής Ανάπτυξης, που κοντεύει να χάσει το τρένο των επιδοτήσεων με χιλιάδες σχέδια βελτίωσης να παραμένουν ανέλεγκτα μέχρι σήμερα ακόμη, το Υπουργείο Οικονομικών, που από τα πρώτα του χρόνια παρουσιάζει μία σοβαρή υστέρηση στα έσοδα και ένα σωρό άλλα παραδείγματα, τα οποία νομίζω πως όλοι γνωρίζουμε.
      Έρχεται τώρα η Νέα Δημοκρατία με τον Κώδικα αυτό και βάζει ομολογουμένως κάποια αντικειμενικά κριτήρια για τις κρίσεις και την αξιολόγηση των γενικών διευθυντών, των διευθυντών και των τμηματαρχών, τα οποία ως ένα βαθμό είναι προς τη σωστή κατεύθυνση. Η κατάθεσή τους, όμως, ως Κώδικα και όχι ως νόμο στέρησε από τα κόμματα και από τους φορείς τη δυνατότητα να τα συζητήσουν, να τα βελτιώσουν και να νομοθετήσουν ένα αξιοκρατικό σύστημα προαγωγών κοινής αποδοχής.
      Εκτός, όμως, από αυτό, η Νέα Δημοκρατία κάνει και την εξής πονηριά –ας μου επιτραπεί η έννοια και ο όρος. Μεταφέρει την εφαρμογή της διάταξης της καθιέρωσης των αντικειμενικών προσόντων τυπικά για το 2008, ουσιαστικά, όμως, το 2011. Τι εννοούμε, όμως, όταν λέμε «τυπικά και ουσιαστικά»; Οι περισσότεροι διευθυντές που κρίθηκαν από τη Νέα Δημοκρατία με τον τρόπο τον οποίο παραπάνω ανέφερα, θα ξανακριθούν, επειδή κλείνουν τριετία στο τέλος του 2007 με το παλαιό φυσικά καθεστώς. Η επόμενη κρίση άρα θα γίνει το 2011 και ουσιαστικά τότε θ’ αρχίσει και η εφαρμογή των άρθρων και των ρυθμίσεων του καινούργιου Κώδικα.
      Τι έκανε, λοιπόν, η Νέα Δημοκρατία με αυτόν τον Κώδικα; Τακτοποίησε απλά, εξασφάλισε και προσπάθησε να νομιμοποιήσει τις δικές της παράτυπες κρίσεις, στις οποίες η ίδια προχώρησε, χωρίς αντικειμενικά κριτήρια και προσόντα και σε πολλές περιπτώσεις χωρίς τα ουσιαστικά προσόντα των επιλεγμένων «γαλάζιων» στελεχών της.
      Όταν, όμως, θα έρθει η ώρα να κριθούν με τα αντικειμενικά κριτήρια που θέτει ο παρών Κώδικας, δηλαδή το 2011, πολλοί από αυτούς θα έχουν ήδη συνταξιοδοτηθεί με το βαθμό και τον παχυλό μισθό του γενικού διευθυντή και του διευθυντή. Η Νέα Δημοκρατία θα έχει επιτελέσει στο έπακρο το χρέος της προς τα γαλάζια τέκνα της. 
      Όσο για την αξιοκρατία και την άνοδο της Δημόσιας Διοίκησης με στελέχη ικανά, ποιος νοιάζεται άραγε; Εκλογές να κερδίζουμε, ψηφοφόρους να εξασφαλίζουμε και «γαία πυρί μειχθήτω». Αυτό είναι το μεταρρυθμιστικό πρόγραμμα της Νέας Δημοκρατίας για τη Δημόσια Διοίκηση. Ας βολέψουμε τους δικούς μας να  βγούμε για άλλη μία τετραετία και μετά βλέπουμε. Ελάτε εσείς, το ΠΑ.ΣΟ.Κ., και εφαρμόστε αντικειμενικά κριτήρια. Εάν ξανάρθουμε εμείς ποτέ στην εξουσία, τα ξανακαταργούμε. Έχουμε μάθει πλέον τον τρόπο, ή μάλλον αυτός ήταν ο τρόπος και η φιλοσοφία της Νέας Δημοκρατίας πάντοτε. Απλώς εφευρίσκει τρόπους να ξεγελά και να κοροϊδεύει τον ελληνικό λαό.
      Το ότι λειτουργεί έτσι η Νέα Δημοκρατία το αντιλαμβάνεται κάποιος απ’ όλες τις μεθόδους τις οποίες μετέρχεται, όταν νομοθετεί. Ενώ, λοιπόν, γίνεται συζήτηση και μάχη επί τρία χρόνια για το πώς θα είναι πιο αντικειμενικά τα κριτήρια αξιολόγησης και συμφωνεί και η Α.Δ.Ε.Δ.Υ. και σε άλλα σημεία και προτάσεις, στο τέλος η Κυβέρνηση αγνοεί, αφήνει κατά μέρος τις προτάσεις, όπως εξάλλου συνηθίζει και προχωρά στην κατάθεση του εν λόγω Κώδικα, στον οποίο καμία βελτίωση δεν μπορούμε να κάνουμε.
      Τι έγινε, κύριε Υπουργέ, με την πρόταση της Α.Δ.Ε.Δ.Υ. ότι τα υπηρεσιακά συμβούλια θα αποτελούνται από επτά μέλη, τρία της διοίκησης, τρία των εργαζομένων και ένα κοινής αποδοχής για να είναι αδιάβλητη η διαδικασία των κρίσεων; Προφανώς είναι δυσκολότερος ο έλεγχός τους και δεν εξυπηρετεί τους σκοπούς σας.
      Δεν ξεγελάτε πλέον τους δημόσιους υπαλλήλους, κύριε Υπουργέ, με τέτοιου είδους νομοθετήματα. Είναι πλέον ολοφάνερο ότι η Κυβέρνηση σας προσπαθεί με κάθε τρόπο να στηρίξει και να διατηρήσει το καθεστώς των υμετέρων ή να επαναφέρει και να νομιμοποιήσει όλους αυτούς που τα δικαστήρια έκριναν έκπτωτους, γιατί περί αυτού πρόκειται.
      Αυτός ο Κώδικας δεν φέρνει τίποτα καινούργιο. Είναι μόνο αντιγραφή των άρθρων του παλαιού Κώδικα με κάποιες επί μέρους βελτιώσεις, οι οποίες έτσι και αλλιώς με την πάροδο του χρόνου και την αλλαγή των συνθηκών της ζωής μας είχαν καθιερωθεί και η απλή ρύθμισή τους κρινόταν επιβεβλημένη, όπως για παράδειγμα η επέκταση της παροχής της γονικής αδείας και στον πατέρα, η κατάργηση του ορίου ηλικίας στις προσλήψεις, που έτσι και αλλιώς επιβάλλεται από κοινοτική οδηγία και τις πραγματικές συνθήκες του σήμερα, όπου οι νέοι αργούν να βρουν δουλειά λόγω σπουδών ή και της μεγάλης ανεργίας, η καθιέρωση συνθηκών υγιεινής και ασφάλειας για τους εργαζόμενους, το δικαίωμα χορήγησης κανονικής αδείας δύο μήνες μετά από το διορισμό του υπαλλήλου, καθώς και η προσαύξηση της κανονικής αδείας στους υπαλλήλους που ασχολούνται σε επικίνδυνες και ανθυγιεινές εργασίες, οι διευκολύνσεις αδειών για μητέρες με παιδιά με αναπηρία, για πολύτεκνες μητέρες κ.λπ.. Οι περισσότερες, όμως, από αυτές τις θετικές διατάξεις θα ρυθμιστούν με προεδρικά διατάγματα εν ευθέτω χρόνω, ο οποίος δεν ξέρουμε πόσο μακρύς θα είναι, αφού έχουμε παραδείγματα από άλλα νομοσχέδια που έχουν ψηφιστεί εδώ και χρόνια και η Κυβέρνηση δεν έχει ακόμα προχωρήσει στα προεδρικά διατάγματα που ρυθμίζουν τα επί μέρους θέματα. 
      Θα ήθελα, επίσης, να επισημάνω και διατάξεις του νέου Κώδικα που προβλέπουν απόλυση του υπαλλήλου, όταν καταργηθεί η οργανική του θέση. Είναι, αν δεν κάνω λάθος, τα άρθρα 101 και 154. Είναι ένα επικίνδυνο σημείο που δημιουργεί ανασφάλεια στον εργαζόμενο. Δεν ξέρω μάλιστα αν είναι και προάγγελος της σταδιακής κατάργησης της μονιμότητας. Εύχομαι να μην είναι έτσι. 
      Όσον αφορά τις υπηρεσιακές μεταβολές, οι ρυθμίσεις που προωθούνται για τις μετατάξεις, αποσπάσεις, μετακινήσεις και μεταθέσεις αφήνουν πολλά περιθώρια θα αυθαίρετες κρίσεις, γεγονός που ανοίγει το δρόμο για τακτοποιήσεις υμετέρων. 
      Υπάρχουν, βεβαίως, και οι διατάξεις στο νέο Κώδικα που θα μπορούσα να τις χαρακτηρίσω, επιεικώς, απαράδεκτες, τουλάχιστον για τον τρόπο και το σκεπτικό με τον οποίο τίθενται, όπως παραδείγματος χάριν ότι οι αναρρωτικές άδειες, έτσι όπως τις παρουσιάζει η Κυβέρνηση, αποτελούν το βασικό κακό για όλα τα δεινά στη Δημόσια Διοίκηση. Η Κυβέρνηση ξεκινά με δεδομένο ότι οι δημόσιοι υπάλληλοι είναι κοπανατζήδες, κομπιναδόροι και ψεύτες. Αντί να ψάχνετε αυτούς που κάνουν κατάχρηση των αναρρωτικών αδειών, εξαφανίστε τα αίτια που τις προκαλούν, κύριοι της Κυβέρνησης. Οργανώστε σωστά και αξιοκρατικά τη Δημόσια Διοίκηση. Αλλάξτε νοοτροπία και πάψτε να χωρίζετε τον κόσμο σε δικούς σας και δικούς μας. Δώστε κίνητρα και οράματα στο δημόσιο υπάλληλο. Προχωρήστε στην ολοκλήρωση της ηλεκτρονικής οργάνωσης και βελτιώστε τις συνθήκες εργασίας. Πάψτε να ψάχνετε για φαντάσματα και να δραματοποιείτε καταστάσεις τις οποίες εσείς προκαλείτε. Σταματήστε, επιτέλους, να ονομάζετε μεταρρύθμιση, επανίδρυση ή όπως αλλιώς θέλετε νομοθετήματα, που το μόνο που κάνουν είναι να αναμασούν τα παλιά και τίποτα παραπάνω. 
      Κύριε Υπουργέ, κύριε Υφυπουργέ, επειδή δεν έχω άλλο χρόνο, θα ήθελα να κλείσω με ένα σημαντικό θέμα που αφορά το νομό μου -το Νομό Πέλλας- και την υπόσχεση που εσείς δώσατε σε σύσσωμο το πολιτικό δυναμικό, τους φορείς και τους εκπροσώπους των θεσμών που σας επισκέφθηκαν, για το χαρακτηρισμό του στο σύνολό του ως παραμεθόριας περιοχής και προβληματικής περιοχής τύπου Α΄ και Β΄ όλων των υπολοίπων δήμων που δεν είναι μέχρι σήμερα. Τι γίνεται με το θέμα αυτό, κύριοι Υπουργοί; Το ξεχάσατε απλά ή μήπως για άλλη μια φορά ακολουθείτε την προσφιλή τακτική σας να αθετείτε τις υποσχέσεις σας; Περιμένω μια απάντηση και γι’ αυτό. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο συνάδελφος κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Χαίρομαι που είναι ο Υπουργός εδώ. Θέλω να του θυμίσω ότι η πρώτη μου ομιλία στο Εθνικό Κοινοβούλιο ήταν στο πρώτο νομοσχέδιο της Κυβέρνησης για την επανίδρυση του κράτους. Του είπα τότε: «Κύριε Υπουργέ, είστε καινούργια Κυβέρνηση, είστε καινούργιος Υπουργός, μη χάσετε την ευκαιρία. Μη γκρεμίσετε ό,τι οικοδομήθηκε, αξιοποιείστε τα θετικά, βελτιώστε τα, τραβάτε μπροστά». Διότι, κυρίες και κύριοι συνάδελφοι, το ανθρώπινο δυναμικό είναι από τους βασικότερους συντελεστές στην εύρυθμη λειτουργία, στην αποδοτικότητα της Δημόσιας Διοίκησης, στην εξυπηρέτηση του πολίτη, στην ανάληψη πρωτοβουλιών, στην εξυπηρέτηση των κοινωνικών αναγκών. 
      Ο ρόλος του ανθρώπινου δυναμικού είναι σημαντικός και εξαρτάται από δύο πράγματα, από το σύστημα προσλήψεων και από το σύστημα εξέλιξης. Όταν ήρθατε στην Κυβέρνηση, βρήκατε θεσμοθετημένο το σύστημα προσλήψεων με το ν.2190 και τις βελτιώσεις που έγιναν στη συνέχεια με το ΑΣΕΠ. Βρήκατε ένα σύστημα, που το προέβλεπε ο προηγούμενος Κώδικας, για την οικοδόμηση στο εσωτερικό της διοίκησης μίας πάγιας σταθερής ιεραρχίας που πέρναγε από σταδιακές κρίσεις και που ο Κώδικας προέβλεπε συγκεκριμένα κριτήρια για την επιλογή της. 
      Είχατε τη δυνατότητα να βελτιώσετε και τα δύο συστήματα αντί να τα γκρεμίσετε, για να μας γυρίσετε πάρα πολλά χρόνια πίσω. Τα γκρεμίσατε και τα δύο. Και το σύστημα προσλήψεων και ότι οικοδομήθηκε για τη δημιουργία μιας σταθερής ιεραρχίας στο εσωτερικό της διοίκησης, με την κατάργηση των προϊσταμένων και την επιλογή προϊσταμένων χωρίς κριτήρια, κύριε Μαρκογιαννάκη, με λιγότερα προσόντα, χωρίς όρους και προϋποθέσεις. Και αυτή είναι η διοίκηση που υπάρχει σήμερα στο δημόσιο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ: Εσείς πώς τα κάνατε; 
      ΓΙΑΝΝΗΣ ΚΟΥΤΣΟΥΚΟΣ: Και βέβαια, έφυγε ο κύριος Υπουργός και λυπάμαι…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εδώ είμαι, κύριε Κουτσούκο, αλλά φαίνεται Υπουργούς δεν βλέπατε εσείς όταν ήσασταν κυβέρνηση, μόνο Υφυπουργούς βλέπατε….
      ΓΙΑΝΝΗΣ ΚΟΥΤΣΟΥΚΟΣ: Είναι βαριά κουβέντα, κύριε Υπουργέ και το αναγνωρίζω –και συγγνώμη που σας διέκοψα νωρίτερα- να αποκαλείς τον Υπουργό ψεύτη. 
      ΠΡΟΕΔΡΕΥΩΝ (Ιωάννης Τραγάκης): Ποιος το είπε αυτό; 
      ΓΙΑΝΝΗΣ ΚΟΥΤΣΟΥΚΟΣ: Εγώ το είπα. 
      ΠΡΟΕΔΡΕΥΩΝ (Ιωάννης Τραγάκης): Γιατί; 
      ΓΙΑΝΝΗΣ ΚΟΥΤΣΟΥΚΟΣ: Ομολογώ ότι το διέπραξα και θα ζητήσω συγγνώμη, αν αυτά που λέγατε νωρίτερα από αυτό το Βήμα…
      ΠΡΟΕΔΡΕΥΩΝ (Ιωάννης Τραγάκης): Αυτό σας τιμά πάντως. 
      ΓΙΑΝΝΗΣ ΚΟΥΤΣΟΥΚΟΣ: ….στην προσπάθειά σας να ξεγελάσετε μία ακόμα φορά τον ελληνικό λαό, είναι αληθή. 
      Τι λέγατε, κύριε Υπουργέ; Λέγατε ότι για την επιλογή των γενικών διευθυντών και των διευθυντών η συνέντευξη ήταν ένα κριτήριο που ίσχυε 100%. Αυτά λέγατε από αυτό εδώ το Βήμα και σας καλώ να μας φέρετε την κανονιστική διάταξη, το νόμο, την υπουργική απόφαση, το προεδρικό διάταγμα, τον προηγούμενο Κώδικα και να το δούμε, να το μάθει και ο ελληνικός λαός. Γιατί πράγματι, έχετε μία καταπληκτική ικανότητα να διαστρεβλώνετε την πραγματικότητα για να δικαιολογήσετε την πολιτική σας. Η πολιτική σας είναι μία: Να οικοδομήσετε κομματικό κράτος. Διότι αν δεν ήταν αυτή, κύριε Υπουργέ, ποιος είναι ο λόγος να μην αποδεχθείτε τις πράγματι ρεαλιστικές προτάσεις που έχει διατυπώσει το συνδικαλιστικό κίνημα των δημοσίων υπαλλήλων, η Α.Δ.Ε.Δ.Υ., σε σχέση με το χρόνο εφαρμογής του νέου Κώδικα; 
      Μας λέτε ότι δεν προλαβαίνετε. Σας κατέθεσε ο Κοινοβουλευτικός μας Εκπρόσωπος μία αντιπρόταση, για την οποία, παρά το γεγονός ότι πήρατε το λόγο να τριτολογήσετε, δεν τοποθετηθήκατε. Τι σας είπε; Σας είπε: «Ωραία, δεσμευθείτε ότι μόλις λήξει η θητεία αυτών των προϊσταμένων δεν θα κάνετε καινούργιες κρίσεις για να παραπέμψετε την εφαρμογή του Κώδικα στο 2012. Δεσμευθείτε ότι θα παρατείνετε τη θητεία τους και το 2008 θα γίνουν κρίσεις με βάση αυτόν τον Κώδικα». Αποδείξτε,  λοιπόν, ότι είστε καλών προθέσεων. Δυστυχώς, όμως, δεν είστε, κύριε Υπουργέ.
      Να σας πω και κάτι άλλο, με λύπη. Δεν τιμά το πολιτικό σύστημα ούτε εσάς ως καθηγητή πανεπιστημίου ούτε κανέναν άλλο από τα μεγάλα κόμματα εξουσίας, δηλαδή, το ΠΑ.ΣΟ.Κ. και τη Νέα Δημοκρατία, να χωρίζουν τους υπαλλήλους. 
      Μην κουράζεστε, κύριε Αδρονόπουλε, δεν το λέει πουθενά ότι η συνέντευξη προσμετράται 100%. Συνεκτιμώμενα στοιχεία λέει και τα γνωρίζουμε. Σας παρακαλώ. Μην τον ερμηνεύετε λάθος. 
      ΝΙΚΟΛΑΟΣ ΣΑΛΑΓΙΑΝΝΗΣ: Και οι δύο…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Απορώ που δεν τα ξέρετε τόσα χρόνια εσείς. 
      ΓΙΑΝΝΗΣ ΚΟΥΤΣΟΥΚΟΣ: Έλεγα, λοιπόν, ότι δεν τιμά το πολιτικό σύστημα και τα κόμματα εξουσίας να χωρίζουν τους υπαλλήλους και να τους μετράνε σε δικούς μας και δικούς σας. Αναπαράγουν ένα φαύλο κύκλο αναξιοκρατίας, κομματισμού και φαυλότητας στο εσωτερικό της διοίκησης, που τελικά ποιος το πληρώνει; Ο ελληνικός λαός. 
      Νομίζω ότι ένα κόμμα σαν και το δικό σας, που λέει ότι κοιτάει μπροστά, ότι κοιτάει το μέλλον και που καταδικάζει τις πολιτικές που ασκήθηκαν στο παρελθόν για να διαχωρίσει τη δική του πολιτική, είναι τεράστιο λάθος να αναπαράγει τέτοιες αντιλήψεις.
      Με μεγάλη ευκολία, κύριε Υπουργέ, καταδικάζετε ό,τι έγινε τα προηγούμενα χρόνια. Σας θυμίζω ότι ο Κώδικας του 1999 ενσωμάτωσε όλες τις προοδευτικές κατακτήσεις μίας ολόκληρης εικοσαετίας, αυτήΝ την οποία εσείς καταδικάζετε και την οποία ο ελληνικός λαός την έδωσε στο ΠΑ.ΣΟ.Κ. με πέντε συνεχείς εκλογικές αναμετρήσεις.
      Κάθε φορά το έκρινε και ανανέωνε την εντολή. Τι ενσωμάτωσε; Ενσωμάτωσε τη συμμετοχή των εργαζομένων στα υπηρεσιακά συμβούλια, το ν.1264 και τις συνδικαλιστικές ελευθερίες, το δικαίωμα στη συλλογική διαπραγμάτευση, τα συστήματα προσλήψεων, τη μοριοποίηση των μεταθέσεων, για να μην είναι έρμαιο ο υπάλληλος οποιουδήποτε πολιτικού προϊσταμένου και εκβιασμών. Αυτά ενσωμάτωσε ο Κώδικας το 1999 και είναι το πιο προοδευτικό κείμενο που υπήρξε σε σχέση με την κατάσταση των δημοσίων υπαλλήλων, δικαιώματα και υποχρεώσεις. Και δεν μπορούσατε φυσικά να πάτε πίσω απ’ αυτά. Γι’ αυτό τα αντιγράφετε. Και καλά κάνετε και τα αντιγράφετε. Και όποιες θετικές ρυθμίσεις έχετε, τις παραπέμπετε στο μέλλον σε προεδρικά διατάγματα. 
      Και θέλετε να συμφωνήσω εγώ μαζί σας με το σύστημα επιλογής των διευθυντών; Για να είμαστε ειλικρινείς στη συζήτηση και να προσφέρουμε στον τόπο και στη Δημόσια Διοίκηση, να συμφωνήσω. Θα σας έκανα μία επί μέρους κριτική για τη μοριοδότηση της προϋπηρεσίας ή των διευθυντικών καθηκόντων κ.ο.κ. Δεν έχει σημασία. Σημασία έχει ότι πρέπει να έχουμε ένα σύστημα που να είναι σταθερό και να το εφαρμόζουμε. 
      Άρα, λοιπόν, έχετε μία μεγάλη πρόκληση και η πρόκληση είναι σαφής και συγκεκριμένη. Βγάλτε τη μεταβατική διάταξη, να ψηφίσουμε τώρα. Αν δεν θέλετε να το κάνετε αυτό, δεσμευτείτε ότι δεν θα κάνετε κρίσεις το 2007, ότι θα παρατείνετε τη θητεία των προϊσταμένων και ότι θα κάνετε κρίσεις με τον καινούργιο Κώδικα το 2008. Αλλιώς, δεν είστε ειλικρινής και επιμένω στο χαρακτηρισμό μου δυστυχώς. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μπορώ να έχω το λόγο, κύριε Πρόεδρε, για μία παρέμβαση; 
      ΠΡΟΕΔΡΕΥΩΝ (Ιωάννης Τραγάκης): Όπως γίναμε τώρα, ορίστε έχετε το λόγο. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, δεν θα έπαιρνα το λόγο, αν ο κύριος συνάδελφος δεν είχε και μια άλλη ιδιότητα παλιά. Τώρα το να μου μιλάει για αξιοκρατία, με βάζει στον πειρασμό να θυμίσω ποια ήταν η στάση τους με άλλη ιδιότητα το 1981, ποια ήταν η στάση ορισμένων που κάνουν τους κήνσορες εδώ, όταν με άλλη ιδιότητα όχι απλώς ευλόγησαν, αλλά στην ουσία νομιμοποίησαν τη μεγαλύτερη κομματική επιδρομή που έγινε με το ν.1232/1982. Ποια ιδιότητα είχαν, πώς συνέβαλαν, ποια ήταν η τύχη της Α.Δ.Ε.Δ.Υ. την εποχή εκείνη και το πώς καταργήθηκε, τι συνέβη; 
      (Θόρυβος από πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Το 1981 ήταν η σφαγή των Αρμενίων. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Φαίνεται ότι κάποιοι δεν θέλουν να θυμούνται . Λοιπόν, όπως σας άκουσα, θα με ακούτε και να σέβεσθε τον ομιλητή. Δεν είναι εδώ μέσα χώρος για να ασκείτε, όπως ασκούσατε κάποτε, τα συνδικαλιστικά δικαιώματα, όπως νομίζατε. 
      Εκείνο που θέλω να θυμίσω, λοιπόν, είναι, για να καταλάβετε...
      ΜΙΧΑΗΛ ΠΑΝΤΟΥΛΑΣ: Κύριε Υπουργέ....
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, ξέρετε κάτι; Το διάλογο κάποιοι τον θεωρούν μονόλογο κατά πώς τους βολεύει. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ. Διακόπτω το χρόνο σας, για να σταματήσουν αυτά. Όλο οι ομιλητές ακούγονται με προσοχή και ένας λόγος παραπάνω να ακούγεται με προσοχή ο Υπουργός. Δεν επιτρέπω καμία διακοπή. 
      Ορίστε, κύριε Υπουργέ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τώρα, σε ό,τι αφορά τους χαρακτηρισμούς που ακούγονται, είναι γνωστό το πολιτικό στυλ όλων αυτών των ανθρώπων τόσα χρόνια. Έτσι συνήθισαν. Επειδή όταν ήταν κυβέρνηση είχαν αποκτήσει αυτό το στυλάκι του εκσυγχρονιστή; Οι ίδιοι παραμένουν κάθε φορά που επανέρχονται. Ύβρεις, ψευτιές, ό,τι μπορείτε να φανταστείτε. Από κει και πέρα δεν τους ανταποδίδω τους χαρακτηρισμούς. Τους θυμίζω ότι θα τους χαρακτηρίζει πάντα απέναντι στον υπαλληλικό κόσμο και την αξιοκρατία η στάση και η θέση που τήρησαν το 1981. Ας θυμηθούν τι ήταν τότε, ας θυμηθούν τι ευλόγησαν και ας έρχονται να απολογούνται μέσα σ’ αυτήν την Αίθουσα. 
      Και σε ό,τι αφορά αυτά τα οποία λέγονται, σας διαβάζω το ισχύον άρθρο. Και δεν με «ορμηνεύει» κανένας. Ξέρω να διαβάζω. Στο άρθρο 82 του ισχύοντος Κώδικα αναφέρεται το εξής: «Το ειδικό υπηρεσιακό συμβούλιο καλεί σε προφορική συνέντευξη τους υποψηφίους, οι οποίοι δικαιούνται να εκθέσουν τις απόψεις τους, προκειμένου να διαμορφώσει γνώμη για την ικανότητα και την προσωπικότητά τους ως προς την άσκηση των καθηκόντων του γενικού διευθυντή και να προαγάγει τον καταλληλότερο μεταξύ αυτών».
      Εγώ ρωτώ το εξής, με την πρακτική που ακολουθήθηκε μέχρι σήμερα από την πλευρά του ΠΑ.ΣΟ.Κ., όταν ανέλαβα τα καθήκοντά μου: Ναι, ή όχι, μέσω της συνέντευξης, έλεγες ότι δεν μου κάνει αυτός, συνεκτιμώ όλα τα υπόλοιπα και κάνω αυτόν; Και προσέξτε, όχι, συνάδελφοι, μόνο σε ό,τι αφορά μια τριετή θητεία. Εδώ με αυτήν τη διάταξη, με τη συνέντευξη έκαναν γενικό διευθυντή για πάντα, διότι ήταν η πάγια ιεραρχία. Δεκαπέντε χρόνια, έτσι θέλω. Και τώρα κάνουμε μία ρύθμιση που είναι 7% για το βαθμό του διευθυντή και 12% για το βαθμό του γενικού διευθυντή και το ΠΑ.ΣΟ.Κ. διαμαρτύρεται!
      Διαμαρτύρεται το ΠΑ.ΣΟ.Κ., το οποίο έθυσε και εδήωσε στο βωμό των κομματικών σκοπιμοτήτων. Σκεφτείτε, το ΠΑ.ΣΟ.Κ. το οποίο –θα τους το λέω- έφτασε στο σημείο το 1994 να ψηφίζει διάταξη και να λέει: « Όποιος νομίζει ότι αδικήθηκε, εδώ είναι να αποκατασταθεί»! Ιδού η αξιοκρατία! Τους ακούει ο δημοσιοϋπαλληλικός κόσμος, τους ακούν οι άνθρωποι της Δημόσιας Διοίκησης. Ε, τώρα είναι ποτέ δυνατόν να μιλήσει σοβαρά κανείς με τέτοιου είδους επιχειρήματα; 
      Και δεν άκουσα και απάντηση από όσους είπαν προηγουμένως για το Συμβούλιο της Επικρατείας. Ναι ή όχι, το Συμβούλιο της Επικρατείας, με αλλαγή νομολογίας επί των ημερών μας, ξεκίνησε την ιστορία της συνέντευξης, κρίνοντας ως παράνομη τη συνέντευξη με την οποία κρίθηκε το 2002 επί ΠΑ.ΣΟ.Κ. γενικός διευθυντής στο Γενικό Χημείο του Κράτους; Αμφισβητεί, δηλαδή, το Γ΄ τμήμα του Συμβουλίου της Επικρατείας, αλλάζοντας τώρα τη νομολογία του, κρίσεις του ΠΑ.ΣΟ.Κ. από το 2002. Τώρα, γιατί το αλλάζει, δικό του θέμα. Το γιατί άφησε να περάσουν από το 2002 όλα αυτά τα χρόνια και να κριθεί σήμερα, δικό του θέμα. Εγώ κριτική δεν θα κάνω, διαπιστώσεις κάνω, αλλά απάντηση γι’ αυτά δεν παίρνει κανείς. Κατά τα λοιπά, ψάχνει το ΠΑ.ΣΟ.Κ. για αξιοκρατία σε ό,τι αφορά τις κρίσεις. Ας κοιτάξει τι άφησε σε επίπεδο διευθυντών και γενικών διευθυντών και κατόπιν μπορούμε να τα δούμε.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Το λόγο έχει ο συνάδελφος κ. Ντόλιος.
      ΓΕΩΡΓΙΟΣ ΝΤΟΛΙΟΣ: Κατά τη γνώμη μου, κύριοι συνάδελφοι, αυτήν την ώρα θα έπρεπε να συζητάμε για το αν μας πιστεύει κανείς -και χρησιμοποιώ το πρώτο πληθυντικό πρόσωπο- αν μας πιστεύουν. Προηγουμένως ο αποχωρήσας κύριος Υπουργός είπε ότι μας ακούνε και εκτός Αιθούσης. Δυστυχώς, δεν μας ακούει κανείς εκτός Αιθούσης. Αυτό είναι το μεγάλο ζήτημα που πρέπει να απασχολήσει το σύνολο της Βουλής. Δεν έχουμε καταφέρει για ένα τόσο σημαντικό νομοθέτημα να προκαλέσουμε, να προκαλέσετε το ενδιαφέρον ούτε των συναδέλφων. Πολύ περισσότερο, δεν έχετε καταφέρει να προκαλέσετε το ενδιαφέρον των χιλιάδων δημοσίων υπαλλήλων και ακόμα περισσότερο δεν μας ακούει κανείς, γιατί δεν μας πιστεύει κανείς Έλληνας πολίτης. Και φυσικά δεν πρόκειται να αποκαταστήσουμε την αξιοπιστία μας, εάν δεν συμφωνήσουμε, εάν δεν υπάρξει ένας κοινός τόπος, τουλάχιστον όσον αφορά την οργάνωση των συζητήσεων μας. 
      Θα μπορούσαμε να κάνουμε μια πρώτη διαπίστωση, να συμφωνήσουμε σε κάτι, ότι η Δημόσια Διοίκηση στην Ελλάδα πάσχει –μπορούμε να συμφωνήσουμε σε αυτό- ότι έχει σοβαρά προβλήματα και μπορούμε να συμφωνήσουμε και σε μια σειρά προβλημάτων. Υπάρχει χαμηλή ποιότητα υπηρεσιών, το λέτε στην εισηγητική σας έκθεση, υπάρχει υψηλό κόστος, υπάρχει συγκεντρωτισμός, υπάρχει αναξιοκρατία, υπάρχει κομματισμός, υπάρχει απουσία ελέγχων και κυρώσεων. Να συμφωνήσουμε σε αυτά και σε κάποια άλλα. Και να συμφωνήσουμε και σε κάτι μικρότερο στη συνέχεια, ότι για την αντιμετώπιση της κάθε μιας από αυτές τις παθογένειες χρειάζεται μια ρύθμιση. Και να συζητήσουμε το περιεχόμενο χωριστά της κάθε ρύθμισης, να υπάρξει ένας γόνιμος διάλογος. Και μπορεί να διαφωνήσουμε για το ποιο θα ήταν ακριβώς το είδος της ρύθμισης. Τι θα πετυχαίναμε; Θα κάναμε μια σοβαρή συζήτηση, θα προκαλούσαμε το ενδιαφέρον των συναδέλφων, θα μας άκουγαν και οι εκτός της Αίθουσας, θα αποκαταστήσουμε, θα κάνουμε ένα βήμα για την αποκατάσταση της τιμής και της υπόληψης του πολιτικού κόσμου της χώρας. Πιστεύω ότι είναι το μεγαλύτερο πρόβλημα που έχει η χώρα μας σήμερα. Και το δικό σας Υπουργείο, κύριε Υπουργέ, είναι ένα Υπουργείο που έχει βαρύνουσα ευθύνη για την αποκατάσταση της τιμής και της υπόληψης του πολιτικού κόσμου της χώρας. 
      Να προχωρήσω ένα βήμα περισσότερο και να πω το εξής. Πραγματικά, θα μπορούσαμε να τα αναμένουμε αυτά από τη Νέα Δημοκρατία, από την Κυβέρνηση της και από το συγκεκριμένο Υπουργείο; Για να δούμε ποιες θα ήταν οι προσδοκίες μας, θα πρέπει να δούμε ποια είναι η πορεία της Νέας Δημοκρατίας, ο βίος και η πολιτεία της αυτά τα τρία χρόνια όσον αφορά τη Δημόσια Διοίκηση. Από τι χαρακτηρίζεται; Από την αλλαγή σε μια νύχτα με συνοπτικές διαδικασίες χιλιάδων διευθυντών. Χαρακτηρίζεται από τη δημιουργία ενός στρατού πραιτοριανών του κόμματος της Νέας Δημοκρατίας, παχυλά αμειβόμενων, οι οποίοι διαταράσσουν την ιεραρχία στην Δημόσια Διοίκηση. Χαρακτηρίζεται από δεκάδες χιλιάδες συμβάσεις έργου. Χαρακτηρίζεται από τη μοριοδότηση όλων των συμβασιούχων, την οποία επεκτείνατε και πριν το 1994, προ του νόμου του Πεπονή, την πήγαμε προ το ’90 για να περιλάβουμε τη διακυβέρνηση του Μητσοτάκη, την πάμε και μέχρι το 2007 και από τότε κλείσαμε δηλαδή τις πόρτες του δημοσίου για τα νέα παιδιά που δεν έχουν καμιά σύμβαση με το δημόσιο για πολλά-πολλά χρόνια. Χαρακτηρίζεται από τις εκατοντάδες ή και χιλιάδες αποσπάσεις. Στη δική μας την περιφέρεια οι αποσπασμένοι υπάλληλοι υπερβαίνουν τους είκοσι. Χαρακτηρίζεται από μια σειρά πρωτοβουλιών. 
      Τι κάνετε με το Δ΄ Κοινοτικό Πλαίσιο Στήριξης; Δημιουργείτε μια παράλληλη Δημόσια Διοίκηση, μια εταιρεία στο κέντρο της Αθήνας, η οποία θα διαχειριστεί το σύνολο του Κοινοτικού Πλαισίου Στήριξης, γιατί δεν έχετε εμπιστοσύνη σε αυτό τον διογκωμένο όπως και σεις παραδέχεστε δημόσιο τομέα, σε αυτό το επανιδρυμένο κράτος το οποίο εσείς φτιάξατε. Δημιουργείτε μια παράλληλη υπηρεσία η οποία θα διαχειριστεί πραγματικά απίστευτους πόρους. Και φυσικά πρωτεύοντα ρόλο στη διαχείριση του Δ’ Κοινοτικού Πλαισίου Στήριξης θα έχουν τα Υπουργεία την ίδια στιγμή που μιλάτε για συγκεντρωτισμό, που μιλάτε για αποκέντρωση ως στόχο σας. Δεν κάνετε ένα βήμα παραπάνω. Δεν το είχαμε κάνει και εμείς. 
      Επιτέλους τα Κοινοτικά Πλαίσια Στήριξης δεν τα διαχειρίζονται τα Υπουργεία σε καμιά χώρα της Ευρωπαϊκής Ένωσης. Μόνο στην Ελλάδα συμβαίνει αυτό. 
      Με μια τέτοια πολιτική παρακαταθήκη, με ένα τέτοιο παρελθόν τριετές, η Νέα Δημοκρατία δεν μπορεί να πείσει κανέναν αλλά ούτε και να δημιουργήσει προσδοκίες για έναν νόμο τον οποίο θα φέρει. Βεβαίως κανένας μας δεν πιστεύει και σε αυτό θα μπορούσαμε να συμφωνήσουμε ότι ένας Κώδικας Υπαλλήλων όποιος και αν είναι αυτός, δεν μπορεί να έχει στόχο την αποκατάσταση όλων των προβλημάτων της Δημόσιας Διοίκησης, ακόμη και αν ήταν ένας κώδικας τομή. Εσείς ακόμη και σε αυτό το ζήτημα εξαντλήσατε κυριολεκτικά το ελληνικό λεξιλόγιο. Μιλάτε για διοικητική μεταρρύθμιση, για επανίδρυση του κράτους, για ολοκληρωτική πολιτική για την εξυγίανση και τον εκσυγχρονισμό του δημόσιου τομέα. Όλη αυτή η φρασεολογία δεν έχει καμιά σχέση βεβαίως με στοιχειώδη σύνεση, με μετριοπάθεια, με την πραγματικότητα.
      Θέλω να επαναφέρω την πρόταση του Κοινοβουλευτικού Εκπροσώπου. Νομίζω ότι είναι μια πρόταση η οποία αποκάλυψε πραγματικά τις προθέσεις σας. Στο πρώτο της μέρος συμφωνήσαμε όλοι οι συνάδελφοι της Αντιπολίτευσης. Αποσύρατε τη μεταβατική διάταξη για να ψηφίσουμε αυτόν τον Κώδικα παρ’ όλο ότι είναι ένας Κώδικας ο οποίος δεν αποτελεί τομή και δεν φέρνει κάτι ιδιαίτερα καινούργιο. Ο Κοινοβουλευτικός μας Εκπρόσωπος προχώρησε περισσότερο την πρόταση. Δηλώστε ξεκάθαρα –το ψέλλισε ο Υπουργός και είπε ότι το Δεκέμβριο του 2007 δεν θα κάνουν κρίσεις- ότι δεν θα γίνουν κρίσεις πριν από την 1-1-08 για κανέναν από τους διευθυντές. Παρατείνατε τη θητεία για κάποιους μήνες όποιου από τους διευθυντές τελειώνει η θητεία. Είναι μια ξεκάθαρη πρόταση την οποία οφείλετε να αποδεχθείτε. Αλλιώς δεν θα μείνει ούτε ψήγμα αξιοπιστίας στην πρόταση την οποία καταθέτετε στη Βουλή για ψήφιση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο κ. Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κυρίες και κύριοι συνάδελφοι, άκουσα με έκπληξη το συνάδελφο κ. Κουτσούκο να λέει χωρίς να κοκκινίζει ότι η Κυβέρνηση της Νέας Δημοκρατίας χωρίζει τους δημόσιους υπάλληλους σε δικούς μας και όλους τους άλλους. Μάλλον έχει ξεχάσει ο κ. Κουτσούκος τα εκατοντάδες για να μην πω χιλιάδες «ψυγεία» που είχε δημιουργήσει το ΠΑ.ΣΟ.Κ. στη δεκαετία του 1980 αλλά και μετά το 1993. Να του υπενθυμίσω ότι έχω επιστολή από κοπέλα στο Ηράκλειο, η οποία μου έλεγε με λύπη και παράπονο ότι είχε διοριστεί το 1990 και το 1993 όταν παρέλαβε ξανά το ΠΑ.ΣΟ.Κ. τη διακυβέρνηση της χώρας μπήκε μια άλλη κοπέλα με άγριες διαθέσεις, την πιάνει από το αυτί και της λέει σήκω και φύγε απ’ αυτήν την καρέκλα γιατί είναι δική μου. Την έχω αυτήν την επιστολή, κύριε συνάδελφε. 
      Λες και ξεχάσατε όλα εκείνα τα οποία είχαν δημιουργηθεί στο παρελθόν. Δεν καταλαβαίνω ειλικρινά. Λέτε ένα σωρό κουβέντες απ’ αυτό εδώ το Βήμα χωρίς να βουτάτε πρώτα τη γλώσσα σας στο μυαλό σας για να θυμηθείτε τι είχατε κάνει. 
      Λες και δεν είστε εσείς εκείνοι που γιγαντώσατε και καταντήσατε τη Δημόσια Διοίκηση υδροκέφαλη, διορίζοντας –συγγνώμη για την έκφραση- «τη μάρα, τη σάρα και το κακό συναπάντημα» στο δημόσιο. Θα ξεχάσω τους Βουλευτές σας του Νομού Ηρακλείου να διαλαλούν στους δρόμους του Ηρακλείου με περισσή έπαρση «θέσεις έχω, αλλά άλλους συγγενείς μου δεν έχω να διορίσω»; Αυτά τα ξεχνάτε.
      Μήπως δεν είστε εσείς που θεριέψατε την αδιαφορία της διοίκησης προς τον πολίτη; Οι κλαδικές σας δεν έδωσαν τη δύναμη στη Δημόσια Διοίκηση, την οποία έχει ακόμη σήμερα, να κατεβάζει το διακόπτη όποτε της αρέσει; Μήπως επί των ημερών σας δεν εκπαιδεύθηκε και γαλουχήθηκε η Δημόσια Διοίκηση να μην παράγει και να στέλνει τις υποθέσεις των πολιτών στις καλένδες, γεμίζοντας με ανεξέλεγκτες υποθέσεις τα συρτάρια και τους φωριαμούς; Μήπως επί των ημερών σας δεν γιγαντώθηκε το «γρηγορόσημο»; Τα ξεχνάτε αυτά, αγαπητοί συνάδελφοι;
      Κυρίες και κύριοι συνάδελφοι, για τη νέα διακυβέρνηση οι μεταρρυθμίσεις κατέστησαν ευθύς εξ αρχής ο ακρογωνιαίος λίθος της πολιτικής της στόχευσης. Στα πλαίσια των μεταρρυθμίσεων, αλλά και προκειμένου αυτές να καταστούν πράγματι εφικτές, διαμορφώθηκε ένα πλαίσιο πολιτικής πέραν των απλών διακηρύξεων και των συνηθισμένων ευχολογίων. 
      Η επανίδρυση του κράτους αποτελεί ένα πραγματικό ειλικρινή απαραίτητο στόχο. Αποτελεί τη λυδία λίθο, προκειμένου η χώρα μας να εξέλθει από τη στασιμότητα και την αδράνεια των προηγουμένων δεκαετιών, προκειμένου να εισέλθει στη λεωφόρο της δημιουργίας και της ανάπτυξης, προκειμένου να επιτύχει τον πραγματικό εκσυγχρονισμό και να προσεγγίσει τα στάνταρντ των Ευρωπαίων εταίρων μας. 
      Η επανίδρυση του κράτους δεν αποτελεί απλά έναν προεκλογικό βερμπαλισμό ή ένα επικοινωνιακό τέχνασμα. Αποτελεί ζητούμενο για την κοινωνία μας και η κοινωνία το απαιτεί επιτακτικά και θέλει κράτος- υπηρέτη και όχι δυνάστη της. 
      Ο Δημοσιοϋπαλληλικός Κώδικας που έρχεται προς κύρωση ενώπιόν μας αποτελεί ένα ακόμη βήμα, μια ακόμη πρωτοβουλία της Κυβέρνησης, ένα χρήσιμο θα έλεγα εργαλείο που θα βοηθήσει τη Δημόσια Διοίκηση να αποτινάξει τις χρόνιες παθογένειες που την κατατρύχουν και θα βελτιώσει τη λειτουργία της κρατικής μηχανής προς όφελος του ιδίου του κράτους, των εργαζομένων του δημόσιου τομέα και εξ αντανακλάσεως προς όφελος του συνόλου των πολιτών που συναλλάσσονται με το κράτος και επιθυμούν καλύτερη εξυπηρέτηση, διαφάνεια, αξιοκρατία και αποτελεσματικότητα.
      Ο νέος Δημοσιοϋπαλληλικός Κώδικας έρχεται να εκσυγχρονίσει το υφιστάμενο θεσμικό πλαίσιο, καθώς η προηγούμενη Αναθεώρηση του 1999 ήταν παντελώς άτολμη, ελλιπής και ανεπαρκής. Σταχυολογώντας ορισμένα μόνο σημεία από τις νέες ρυθμίσεις, στο ελάχιστο χρόνο που έχω στη διάθεσή μου, δεν μπορώ παρά να επικροτήσω τις ρυθμίσεις που εισάγονται προς διευκόλυνση και ενίσχυση ιδιαίτερων ομάδων εργαζομένων, όπως οι πολύτεκνες και οι μονογονεϊκές οικογένειες αλλά και οι άγαμες μητέρες, οι οποίες είτε το θέλουμε είτε όχι αποτελούν και για την Ελλάδα μια πραγματικότητα που δεν μπορούμε να την παραγνωρίζουμε. 
      Με τον παρόντα Κώδικα προωθούνται τώρα γενναίες καινοτόμες ρυθμίσεις, όπως παροχή γονικής άδειας και στον πατέρα, προσαύξηση του μειωμένου ωραρίου ή χορήγηση άδειας τέκνου για άγαμες μητέρες ή χήρες ή με αναπηρία 67% κατά έξι μήνες ή ένα μήνα αντίστοιχα, καθώς και άλλες ευεργετικές διατάξεις. Ιδιαιτέρως σημαντική είναι η πρόβλεψη με την έκδοση σχετικού προεδρικού διατάγματος της δυνατότητας προσαύξησης της κανονικής άδειας υπαλλήλων οι οποίοι απασχολούνται σε επικίνδυνες και ανθυγιεινές εργασίες. 
      Ο δημόσιος τομέας έχει, στη σύγχρονη εποχή των εξειδικευμένων γνώσεων και της τεχνολογίας, ανάγκη από εξειδικευμένα στελέχη πανεπιστημιακής και τεχνολογικής εκπαίδευσης. Προς την επίτευξη του στόχου αυτού επιταχύνεται ο ρυθμός εξέλιξης των κατόχων διδακτορικών και μεταπτυχιακών σπουδών κατά δύο έτη, ενώ στα πλαίσια της ουσιαστικής ανωτατοποίησης των πτυχίων των Τ.Ε.Ι. επιταχύνεται εξίσου και η ανέλιξη των υπαλλήλων κατηγορίας Τ.Ε.. 
      Για πρώτη φορά, κυρίες και κύριοι συνάδελφοι, εισάγεται επιτέλους σύστημα αντικειμενικής αξιολόγησης και επιλογής των προϊσταμένων, σημείο το οποίο ο προηγούμενος Κώδικας είχε αφήσει άθικτο μπροστά στο φόβο του λεγόμενου «πολιτικού κόστους». Διότι, βλέπετε, κάποιοι δεν ήθελαν να θίξουν τα κεκτημένα ολίγων προνομιούχων, ενεργώντας έτσι σε βάρος των πολλών εργαζομένων και του συνόλου της κοινωνίας. Στη ζωή αυτή, κυρίες και κύριοι συνάδελφοι, όλοι κρινόμαστε, ό,τι επάγγελμα και αν κάνουμε. Το ίδιο πρέπει να ισχύει και στο δημόσιο τομέα. Δεν είναι δυνατόν η ανέλιξη ενός ανώτατου στελέχους να βασίζεται μόνο σε μια λογική επετηρίδας, αλλά είναι ταυτόχρονα απαράδεκτο να στηρίζεται και σε κριτήρια κομματισμού. Διότι, δυστυχώς, όπου υπεισέρχεται ο κομματισμός, επιπλέουν οι «φελλοί» και βουλιάζουν οι ικανοί. 
      Το κράτος πρέπει να έχει συνέχεια. Να επιβραβεύει τους άξιους και ικανούς και να διοικείται από τους άριστους. Το νέο σύστημα επιλογής, που εισάγει ο παρών Κώδικας, στηρίζεται στη σύνθεση αντικειμενικών κριτηρίων επί τη βάσει μοριοδότησης, που θα διαμορφώνεται σύμφωνα με τα επαγγελματικά, τεχνικά προσόντα, την εργασιακή, διοικητική εμπειρία και τις ικανότητες, δεξιότητες των υπαλλήλων που αξιολογούνται. Βλέπετε, κύριοι συνάδελφοι, η νέα διακυβέρνηση και ο Πρωθυπουργός Κώστας Καραμανλής προσδοκούν να φτιάξουν έναν δημόσιο τομέα που να μοιάζει με την άνοιξη, με αιωνία άνοιξη, να έχει δηλαδή όλα τα χρώματα μέσα.  Γι’ αυτό σταματήστε πια αυτήν την «πιπίλα» για τα «γαλάζια παιδιά». Το δημόσιο δεν είναι τσιφλίκι των «πράσινων», των «μπλε» ή των «κόκκινων». Είναι κτήμα όλου του ελληνικού λαού και συνάμα υπηρέτης του. 
      Κυρίες και κύριοι συνάδελφοι, ο νέος Δημοσιοϋπαλληλικος Κώδικας συνιστά μια ακόμη ουσιαστική μεταρρύθμιση. Ο χρόνος είναι ελάχιστος  δυστυχώς για να απαριθμήσω και άλλες σημαντικές διατάξεις, που εισάγονται για πρώτη φορά. Ευκαιρίας όμως δοθείσης και επειδή ταυτόχρονα είναι σε εξέλιξη η συζήτηση για τη Συνταγματική Αναθεώρηση θα ήθελα να επισημάνω, κύριε Υπουργέ, ότι η μονιμότητα των δημοσίων υπαλλήλων δεν είναι πια πανάκεια. Σήμερα περισσότερο από κάθε άλλη φορά έχουν ωριμάσει οι συνθήκες για να γίνει μια απαραίτητη τομή στη Δημόσια Διοίκηση. Η κοινή γνώμη το αποδέχεται και το αποζητά. Και γι’ αυτό πρέπει πλέον και η πολιτική ηγεσία αυτού του τόπου επιτέλους να το πράξει, ομόφωνα, χωρίς κομματικές σκοπιμότητες και συντεχνιακές συναλλαγές. 
      Εξάλλου σήμερα ο τρόπος διορισμού στο δημόσιο είναι κατοχυρωμένος συνταγματικά και διενεργείται μέσω του Α.Σ.Ε.Π., την αξιοπιστία του οποίου ουδείς μπορεί να αμφισβητήσει, εκτός βέβαια από τους φίλους του ΠΑ.ΣΟ.Κ., οι οποίοι άλλα λένε όταν είναι Κυβέρνηση και άλλα τώρα που είναι Αντιπολίτευση.
      Το ζήτημα βεβαίως που τίθεται είναι το καθεστώς των εργασιακών σχέσεων που θα ισχύει εφεξής και η διασφάλιση της αξιοκρατίας και των εν γένει δικαιωμάτων των εργαζομένων. Ασφαλώς δεν τίθεται και, κατά τη γνώμη μου, δεν μπορεί να τεθεί θέμα άρσης της μονιμότητας για τους ήδη υφισταμένους δημόσιους υπαλλήλους. Κάτι τέτοιο, πέραν των όποιων νομικών εμπλοκών και στρεβλώσεων, θα προκαλέσει και έντονη κοινωνική αναταραχή. 
      ΠΡΟΕΔΡΕΥΩΝ (Ιωάννης Τραγάκης): Να ολοκληρώσετε με αυτό, παρακαλώ. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, κύριε Πρόεδρε. Ευχαριστώ για την ανοχή σας.
      Το νέο Σύνταγμα θα μπορούσε ενδεχομένως –και ειλικρινά λυπούμαι που δεν γίνεται συζήτηση επ’ αυτού- να κατοχυρώσει ένα νέο σύστημα διαχωρισμού των εργαζομένων στο δημόσιο τομέα, κατά το πρότυπο του μεικτού συστήματος που ισχύει στη Γερμανία, ήτοι το διαχωρισμό μεταξύ κρατικών υπαλλήλων και δημοσίων υπαλλήλων. 
      Σε χώρες, όπως παραδείγματος χάριν, το Ηνωμένο Βασίλειο, την Ολλανδία, τη Σλοβενία, τη Φινλανδία και τη Δανία προβλέπεται η δυνατότητα απόλυσης των δημοσίων υπαλλήλων εάν η επίδοσή τους είναι κακή ή απλώς ανεπαρκής, υπό τους αυτούς όρους και προϋποθέσεις που ισχύουν και στον ιδιωτικό τομέα.
      Έχω την πεποίθηση -και με παρρησία το λέω αυτό- ότι αυτή θα ήταν η σημαντικότερη μεταρρύθμιση στον τομέα της Δημόσιας Διοίκησης. Βεβαίως κάτι τέτοιο απαιτεί γενναιότητα, πολιτικό θάρρος…
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω, σ’ ένα λεπτό. 
      ΠΡΟΕΔΡΕΥΩΝ (Ιωάννης Τραγάκης):  Τελευταίος είστε. Εντάξει.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Πού να τα βρει όμως, κύριε Πρόεδρε, κάποιος σήμερα αυτά, που για τα πιο απλά η εκάστοτε αντιπολίτευση επιδίδεται σε λεονταρισμούς και κοκορομαχίες; 
      Επί του παρόντος, κύριε Πρόεδρε, στηρίζω απόλυτα το νέο Δημοσιοϋπαλληλικό Κώδικα που φέρνει προς ψήφιση η Κυβέρνηση και προσδοκώ κάτι περισσότερο και τολμηρό στο μέλλον.
      Ευχαριστώ για την ανοχή σας, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.42’ λύεται η συνεδρίαση για αύριο, ημέρα Τετάρτη 24 Ιανουαρίου 2007 και ώρα 10.30΄, με αντικείμενο εργασιών του Σώματος νομοθετική εργασία, συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Γ΄
      ΣΥΝΕΔΡΙΑΣΗ ΞΒ΄
      
      Τρίτη 23 Ιανουαρίου 2007
      
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται επιστολή αποδοχής της Βουλευτικής ιδιότητας της κ. Α. Βρεττού, σελ.
      3. Ανακοινώνεται ότι Βουλευτές του ΠΑΣΟΚ υπέβαλαν συμπληρωματική πρόταση αναθεώρησης των άρθρων 73 παρ. 3 και 4 , 74 παρ. 3 και 5 ειδ. 3 και 4, 75 παρ. 2 και 76 παρ. 3, 6 του Συντάγματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τη λήψη μέτρων εξοικονόμησης και αποδοτικότερης χρήσης των υδάτινων πόρων, σελ.
      β) Προς τον Υπουργό Υγείας και Κοινωνικής Αλληλεγγύης:
      i. σχετικά με την εκχώρηση των υπηρεσιών σίτισης του Νοσοκομείου «Παπανικολάου» Θεσσαλονίκης σε ιδιώτες, σελ.
      ii. σχετικά με την ίδρυση μονάδας αποκατάστασης του Οργανισμού κατά των ναρκωτικών (ΟΚΑΝΑ) στο Ηράκλειο Κρήτης, σελ.
      γ) Προς τον Υπουργό Οικονομίας και Οικονομικών σχετικά με τον τρόπο υπολογισμού των αμοιβών των συμβολαιογράφων, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση και ψήφιση επί του συνόλου του σχεδίου νόμου του Υπουργείου Υγείας και Κοινωνικής Αλληλεγγύης:
      «Κύρωση συμβάσεων υπέρ νομικών προσώπων εποπτευομένων από το Υπουργείο Υγείας και Κοινωνικής Αλληλεγγύης και λοιπές διατάξεις», σελ.
      2. Συζήτηση επί της αρχής του σχεδίου νόμου του Υπουργείου Δημόσιας Διοίκησης και Αποκέντρωσης: «Κύρωση του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.», σελ.
      
      ΟΜΙΛΗΤΕΣ
      Α. Επί των αναφορών και ερωτήσεων:
      ΓΙΑΝΝΟΠΟΥΛΟΣ Α., σελ.
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΜΑΝΟΣ Σ., σελ.
      ΜΠΕΖΑΣ Α., σελ.
      ΣΤΡΑΤΑΚΗΣ Ε., σελ.
      ΧΟΥΡΜΟΥΖΙΑΔΗΣ Γ., σελ.
      
      Β. Επί του σχεδίου νόμου του Υπουργείου Υγείας και Κοινωνικής Αλληλεγγύης:
      ΓΙΑΝΝΟΠΟΥΛΟΣ Α., σελ.
      
      Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      ΒΕΝΙΖΕΛΟΣ Ε., σελ.
      ΓΕΙΤΟΝΑΣ Κ., σελ.
      ΕΞΑΡΧΟΣ Β., σελ.
      ΚΑΚΛΑΜΑΝΗΣ Α., σελ.
      ΚΟΣΜΙΔΗΣ Σ., σελ.
      ΚΟΥΒΕΛΗΣ Φ., σελ.
      ΚΟΥΤΣΟΥΚΟΣ Ι., σελ.
      ΜΑΝΟΣ Σ., σελ.
      ΜΑΡΚΟΓΙΑΝΝΑΚΗΣ Χ., σελ.
      ΜΠΑΝΤΟΥΒΑΣ Κ., σελ.
      ΜΠΕΚΙΡΗΣ Μ., σελ.
      ΜΠΕΝΟΣ Σ., σελ.
      ΝΙΚΟΛΑΙΔΟΥ Β., σελ.
      ΝΤΟΛΙΟΣ Γ., σελ.
      ΠΑΥΛΟΠΟΥΛΟΣ Π., σελ.
      ΣΑΛΑΓΙΑΝΝΗΣ Ν., σελ.
      ΣΑΜΠΑΖΙΩΤΗΣ Δ., σελ.
      ΣΓΟΥΡΙΔΗΣ Π., σελ.
      ΤΖΑΚΡΗ Θ., σελ.
Ολομέλεια  23.1.07                                                                    σελ. 2

