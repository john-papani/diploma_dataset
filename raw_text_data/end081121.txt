(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΛΕ΄
Παρασκευή 21 Νοεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το 5ο Γυμνάσιο Περιστερίου, σελ.
2. Ανακοινώνεται ότι ο Υπουργός Οικονομίας και Οικονομικών κ. Γ. Αλογοσκούφης καταθέτει τον Απολογισμό και τον Ισολογισμό του Κράτους του οικονομικού έτους 2007 και τον Κρατικό Προϋπολογισμό οικονομικού έτους 2009, σελ.
3. Επί του Κανονισμού, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 24 Νοεμβρίου 2008, σελ.
4. Συζήτηση επικαίρων ερωτήσεων.
α) Προς τον Πρωθυπουργό, i) σχετικά με τις επιτπώσεις της οικονομικής κρίσης στους νέους κ.λπ., σελ.
ii) σχετικά με τη διενέργεια τουρκικών ερευνών εντός της Ελληνικής υφαλοκρηπίδας κ.λπ., σελ.
β) Προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του  Πανεπιστημιακού Νοσοκομείου ΑΤΤΙΚΟΝ κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων Έργων,  i) σχετικά με τις περιβαλλοντικές επιπτώσεις από τη λειτουργία μαρίνας στο Άκτιο κ.λπ., σελ.
ii) σχετικά με την καθυστέρηση στο έργο κάλυψης του χειμάρρου Διακονιάρη στην Πάτρα κ.λπ., σελ.
δ) Προς τον Υπουργό Εθνικής Παιδείας και Θρησκευμάτων, σχετικά με την επίλυση των προβλημάτων στις σχολικές μονάδες ειδικής αγωγής κ.λπ., σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εθνικής Παιδείας και Θρησκευμάτων, σχετικά με το   Συγκρότημα Τεχνικής Εκπαίδευσης Αγίου Κήρυκα Ζακύνθου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής.
Η Διαρκής Επιτροπή Παραγωγής και Εμπορίου καταθέτει τη έκθεσή της στο σχέδιο νόμου του Υπουργείου Ανάπτυξης: «Υπηρεσία Εποπτείας Αγοράς και άλλες διατάξεις», σελ.
2. Κατάθεση Σχεδίου Νόμου.
Οι Υπουργοί Ανάπτυξης, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, κατέθεσαν σχέδιο νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις», σελ.

ΟΜΙΛΗΤΕΣ
Α. Επί του Απολογισμού, Ισολογισμού και Προϋπολογισμού του Κράτους:
ΑΛΟΓΟΣΚΟΥΦΗΣ Γ., σελ.
ΣΙΟΥΦΑΣ Δ., σελ.

Β. Επί του Κανονισμού:
ΑΛΑΒΑΝΟΣ Α., σελ.
ΒΕΝΙΖΕΛΟΣ Ε., σελ.
ΝΕΡΑΝΤΖΗΣ Α., σελ.
ΣΙΟΥΦΑΣ Δ., σελ.

Γ. Επί προσωπικού θέματος:
ΑΛΑΒΑΝΟΣ Α., σελ.

Δ. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΛΕΥΡΑΣ Α., σελ.
ΚΑΛΟΓΙΑΝΝΗΣ Σ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΛΑΜΠΙΡΗΣ Η., σελ.
ΛΥΚΟΥΡΕΝΤΖΟΣ Α., σελ.
ΜΩΡΑΪΤΗΣ Ν., σελ.
ΞΑΝΘΟΠΟΥΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΤΣΟΥΚΑΛΗΣ Ν., σελ.

Ε. Επί της επερώτησης:
ΑΗΔΟΝΗΣ Χ., σελ.
ΑΛΕΥΡΑΣ Α., σελ.
ΑΡΑΠΟΓΛΟΥ Δ., σελ.
ΒΑΡΒΑΡΙΓΟΣ Δ., σελ.
ΒΕΝΙΖΕΛΟΣ Ε., σελ.
ΓΙΑΝΝΕΛΗΣ-ΘΕΟΔΟΣΙΑΔΗΣ Ι., σελ.
ΔΡΑΓΩΝΑ Θ., σελ.
ΚΑΚΛΑΜΑΝΗΣ Α., σελ.
ΛΙΝΤΖΕΡΗΣ Δ., σελ.
ΛΥΚΟΥΡΕΝΤΖΟΣ Α., σελ.
ΠΑΝΤΟΥΛΑΣ Μ., σελ.
ΧΑΡΑΛΑΜΠΟΥΣ Χ., σελ.


      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΛΕ΄
      Παρασκευή 21 Νοεμβρίου 2008
      Αθήνα, σήμερα στις 21 Νοεμβρίου 2008, ημέρα Παρασκευή και ώρα 10.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Μιχαήλ Μπεκίρη, Βουλευτή Αχαΐας, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Εργατικό Κέντρο Αρκαδίας ζητά τη λήψη μέτρων για την επαρκή χρηματοδότηση και ομαλή λειτουργία των δομών αποασυλοποίησης των ψυχικώς πασχόντων.
      2) Οι Βουλευτές Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ, Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσαν αναφορά με την οποία  ο Διαδικτυακός Σύλλογος «ΟΧΙ ΦΡΟΥΤΑΚΙΑ ΚΑΙ ΚΟΥΛΟΧΕΡΗΔΕΣ ΣΤΗ ΓΕΙΤΟΝΙΑ ΜΟΥ» ζητεί τη μη νομιμοποίηση και λειτουργία των γνωστών «κουλοχέρηδων».
      3) Οι Βουλευτές Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ και Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσαν αναφορά με την οποία  ο. κ. Σεμπαϊδην Καραχότζα ζητεί την εργασιακή του αποκατάσταση.
      4) Οι Βουλευτές Ευβοίας κ. ΓΕΩΡΓΙΟΣ ΜΑΡΙΝΟΣ και Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ κατέθεσαν αναφορά με την οποία  το Τοπικό Διαμέρισμα Κρεμαστού Δήμου Κονιστρών Νομού Εύβοιας ζητεί την καταβολή του βοηθήματος των 3000 ευρώ και στους πυρόπληκτους  της περιοχής  που αναγκάστηκαν να μεταναστεύσουν.
      5) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμος Αρκαλοχωρίου Ηρακλείου ζητεί την ένταξη του Δήμου του στο Ε.Σ.Π.Α. και την οικονομική συμμετοχή των Δ.Ε.Υ.Α..
      6) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  το Επιμελητήριο Ηρακλείου ζητεί τον επανασχεδιασμό του συστήματος «ΤΕΙΡΗΣΙΑ».
      7) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Πανελλήνιος Σύλλογος Ιαματικών Πηγών και Λουτροπόλεων Ελλάδας ζητεί τη λήψη μέτρων για την ανέγερση νέας ουτρόπολης στο Δήμο Απολλωνίας.
      8) Ο Βουλευτής Ηρακλείου κ. ΑΛΕΞΑΝΔΡΟΣ  ΑΛΑΒΑΝΟΣ  κατέθεσε αναφορά με την οποία  το Επιμελητήριο Ηρακλείου ζητεί  την τακτική ακτοπλοϊκή μεταφορά επικίνδυνων φορτίων από τη γραμμή Πειραιά - Χανιά.
      9) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμαρχος Ηρακλείου Κρήτης ζητεί χρηματοδότηση για την εκτέλεση έργων στο Φράγμα Αποσελέμη για την επίλυση του προβλήματος ύδρευσης  του δήμου του.
      10) Ο Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο Εμπορικός Σύλλογος Νίκαιας Πειραιά ζητεί τη λήψη μέτρων για τη στήριξη των μικρομεσαίων επιχειρήσεων.
      11) Ο Βουλευτής Λαρίσης κ. ΕΚΤΟΡΑΣ  ΝΑΣΙΩΚΑΣ  κατέθεσε δημοσίευμα εφημερίδας σχετικά με την έλλειψη οφθαλμιάτρου από το Ι.Κ.Α. Τυρνάβου.
      12) Η Βουλευτής Τρικάλων κ. ΑΘΑΝΑΣΙΑ  ΜΕΡΕΝΤΙΤΗ  κατέθεσε αναφορά με την οποία  ο Σύλλογος Ελλήνων Αρχαιολόγων ζητεί να μη χωροθετηθεί στην πλαγιά των Πιερίων το εργοστάσιο επεξεργασίας και υγειονομικής ταφής των απορριμμάτων του Νομού Ημαθίας.
      13) Η Βουλευτής Ηρακλείου κ. ΜΑΡΙΑ ΣΚΡΑΦΝΑΚΗ κατέθεσε αναφορά με την οποία  ο Νομάρχης Ηρακλείου ζητεί την άμεση κάλυψη των κενών οργανικών θέσεων εποπτών δημόσιας υγείας της Διεύθυνσης Δημόσιας Υγείας του Νομού Ηρακλείου.
      14) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  ο Έπαρχος Μήλου ζητεί την ομαλή αεροπορική εξυπηρέτηση των κατοίκων του νησιού καθόλη τη διάρκεια του χρόνου.
      15) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  η κ. Αικατερίνη Βεντίκου,υπάλληλος του Κέντρου Υγείας Φιλιατρών διαμαρτύρεται για τη μετακίνησή της στο Γενικό Νοσοκομείο-Κέντρο Υγείας Κυπαρισσίας.
      16) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος για την Κυστική Ίνωση ζητεί την έκδοση της υπουργικής απόφασης που θα καθορίζει τους όρους και τις προϋποθέσεις λειτουργίας των ειδικών κέντρων Κυστικής Ίνωσης κ.λπ..
      17) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  ο Σύλλογος Εργαζομένων Δημοτικών Επιχειρήσεων Περιστερίου ζητεί την άμεση ολοκλήρωση της διαδικασίας μεταφοράς ενενήντα πέντε πρώην υπαλλήλων της Δ.Α.Τ.Ε.Π. στη  Νομαρχία Αθηνών.
      18) Ο Βουλευτής Αχαΐας κ. ΚΩΝΣΤΑΝΤΙΝΟΣ  ΣΠΗΛΙΟΠΟΥΛΟΣ κατέθεσε αναφορά με την οποία  ο Δήμος Κλειτορίας Αχαϊας ζητεί χρηματοδότηση για την εκτέλεση έργων ύδρευσης στη Λυκούρια.
      19) Ο Βουλευτής Νομού Αττικής κ. ΜΑΥΡΟΥΔΗΣ ΒΟΡΙΔΗΣ κατέθεσε αναφορά με την οποία  ο Δήμος Ελευσίνας διαμαρτύρεται για τη μελετώμενη μετατροπή του κόλπου της Ελευσίνας σε αγκυροβόλιο παροπλισμένων πλοίων.
      20) Ο Βουλευτής Νομού Αττικής κ. ΜΑΥΡΟΥΔΗΣ ΒΟΡΙΔΗΣ κατέθεσε αναφορά με την οποία  κάτοικοι των Νομών Αχαΐας, Ηλείας και Αιτωλοακαρνανίας διαμαρτύρονται για την αύξηση των διοδίων της Εθνικής Οδού Πατρών-Κορίνθου.
      21) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Μαυρουδής Πινέτης διαμαρτύρεται για την καθυστέρηση χορήγησης του βοηθήματος επαγγελματικής αυτοτέλειας από το Μετοχικό Ταμείο Στρατού στην κόρη του.
      22) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Μάκης Κουσούνης διαμαρτύρεται για την κατάργηση της επιχορήγησης του κόστους αγοράς ζωϊκού κεφαλαίου.
      23) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Ελπίδα Μαρίδη διαμαρτύρεται για τη μη πρόσληψή της στη Σχολή Ευελπίδων για τη διδασκαλία του μαθήματος της Φυσικής.
      24) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  ο κ. Αντώνης Παχτσεβάνογλου διαμαρτύρεται για την απώλεια ακινήτου του στον Πειραιά λόγω εσφαλμένης νομολογίας.
      25) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία  η κ. Αικατερίνη Τσαμαδιά ζητεί την ακύρωση πράξεων εφαρμογών των σχεδίων πόλεων Μεσολογγίου και Αγρινίου.
      26) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Διαδικτυακός  Σύλλογος «ΟΧΙ ΦΡΟΥΤΑΚΙΑ ΚΑΙ ΚΟΥΛΟΧΕΡΗΔΕΣ ΣΤΗ ΓΕΙΤΟΝΙΑ ΜΟΥ» ζητεί τη μη νομιμοποίηση και λειτουργία των γνωστών «κουλοχέρηδων».
      27) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  ο Σύλλογος για την Κυστική Ίνωση ζητεί την έκδοση υπουργικής απόφασης που να καθορίζει τους όρους και τις προϋποθέσεις λειτουργίας των ειδικών κέντρων Κυστικής Ίνωσης κ.λπ..
      28) Ο Βουλευτής Τρικάλων κ. ΧΡΗΣΤΟΣ  ΧΑΪΔΟΣ  κατέθεσε αναφορά με την οποία  ο Αγροτικός Καπνικός Συνεταιρισμός Νομού Τρικάλων ζητεί την ικανοποίηση αιτημάτων των καπνοπαραγωγών της περιοχής του.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8022 14/10/2008 ερώτηση του Βουλευτή κ. Χαράλαμπου Καστανίδη δόθηκε με το υπ΄αριθμ. 7017/4/8994Π/11/08 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Χ. ΚΑΣΤΑΝΙΔΗΣ, σε ό,τι μας αφορά, σας γνωρίζουμε ότι για την αντιμετώπιση της μάστιγας των τροχαίων ατυχημάτων στη χώρα μας, μετά την ολοκλήρωση του πενταετούς προγράμματος με την επωνυμία «Στρατηγικό σχέδιο για τη βελτίωση της οδικής ασφάλειας στην Ελλάδα 2001-2005» (ΚΑΘ΄ ΟΔΟΝ 2001-2005), του οποίου τα αποτελέσματα ήταν θετικά, αφού από το 2000 και μετά υφίσταται μία σταδιακή μείωση των τροχαίων ατυχημάτων και των παθόντων από αυτά, η Κυβέρνηση προχώρησε στην κατάρτιση ενός νέου Στρατηγικού Σχεδίου Οδικής Ασφάλειας για τα έτη 2006-2010, προκειμένου να σταθεροποιήσει τη μείωση και να μειώσει περαιτέρω τον αριθμό των θυμάτων με βάση τον ευρωπαϊκό στόχο που είναι και εφικτός. Αυτό αναπτύσσεται από τα Υπουργεία Μεταφορών και Επικοινωνιών, Εσωτερικών, ΠΕ.ΧΩ.Δ.Ε., Υγείας και Κοινωνικής Αλληλεγγύης, Εθνικής Παιδείας και Θρησκευμάτων, Οικονομίας και Οικονομικών και Δικαιοσύνης. Με το Σχέδιο αυτό ορίζονται κατευθύνσεις για τη βελτίωση της οδικής ασφάλειας στη χώρα μας με αντίστοιχα προγράμματα δράσεων, η υλοποίηση των οποίων αποτελεί ευθύνη του κάθε Υπουργείου.
      Από την Ελληνική Αστυνομία τίθενται κεντρικοί στόχοι, τόσο σχετικά με το ποσοστό μείωσης των νεκρών όσο και με τους ελέγχους των παραβάσεων. Επιπλέον τίθενται και περιφερειακά επιμέρους στόχοι ελέγχων ειδικών κατηγοριών οχημάτων, ανάλογα με τις επικρατούσες τοπικές κυκλοφοριακές ιδιαιτερότητες. Στόχος του νέου αυτού Σχεδίου είναι η μείωση των νεκρών από τροχαία ατυχήματα κατά 50% έως το 2010, σε σχέση με τον αριθμό των νεκρών του έτους 2000, όπως είναι και ο ευρωπαϊκός στόχος.
      Σύμφωνα με τα ανωτέρω και δεδομένου ότι, σε ό, τι αφορά το Υπουργείο μας, στα συγκεκριμένα μέτρα που λαμβάνει η Κυβέρνηση περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας, προχωρήσαμε στη συγκρότηση Τροχαίας Αυτοκινητοδρόμων, καθώς και στην ίδρυση Ομάδων Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.) σε κάθε Αστυνομική Διεύθυνση. Η ολοκλήρωση της ανάπτυξης του θεσμού των Τμημάτων Τροχαίας Αυτοκινητοδρόμων και η λειτουργία των Ο.Ε.Π.Τ.Α. αποτελούν τους δύο υποστηρικτικούς πυλώνες στην εναλλακτική μορφή δράσης των Υπηρεσιών Τροχαίας, με στόχο τον έλεγχο, την πρόληψη και την αντιμετώπιση των τροχαίων ατυχημάτων σ' ολόκληρο το βασικό εθνικό δίκτυο της χώρας αλλά και το υπόλοιπο εθνικό, υπεραστικό και αστικό δίκτυο.
      Πέραν αυτών, στο πλαίσιο εφαρμογής του εν λόγω νέου Στρατηγικού Σχεδίου και ειδικότερα για το επιμέρους πρόγραμμα που αφορά το Υπουργείο μας (Επιτήρηση για την οδική ασφάλεια) και της Πολιτικής Δημόσιας Τάξης και Ασφάλειας που εφαρμόζουμε για το τρέχον έτος, καθώς και του Τριετούς Προγράμματος Στρατηγικού και Επιχειρησιακού Σχεδιασμού Δράσεων Ελληνικής Αστυνομίας 2008-2010 περιλαμβάνονται σχέδια δράσης, με στόχους και προτεραιότητες.
      Στο πλαίσιο αυτό, οι αρμόδιες Υπηρεσίες μας (Τμήματα Τροχαίας, Αστυνομικά Τμήματα γενικής αρμοδιότητας και Ομάδες Ελέγχου και Πρόληψης Τροχαίων Ατυχημάτων), με βάση τα ανωτέρω προγράμματα, αστυνομεύουν το οδικό δίκτυο, καθημερινά και σε 24ωρη βάση, με εποχούμενες περιπολίες, καθώς και πεζούς τροχονόμους, ενώ διενεργούνται τροχονομικοί έλεγχοι και από τα ειδικά συνεργεία, για τη βεβαίωση, κυρίως, των επικίνδυνων παραβάσεων. Κατά τις ημέρες που η κυκλοφορία είναι αυξημένη, λαμβάνονται πρόσθετα τροχονομικά μέτρα, ενώ σημαντική είναι και η δραστηριότητα των Ομάδων Ελέγχου και Πρόληψης Τροχαίων Ατυχημάτων. Ειδικότερα δε, κατά τις περιόδους των μεγάλων εορτών του έτους και τις μαζικές εξόδους των κατοίκων των πόλεων, ιδιαίτερα κατά τη θερινή περίοδο, οι ανωτέρω Υπηρεσίες μας, σύμφωνα με τις λεπτομερείς εντολές και οδηγίες που τους δίδονται, λαμβάνουν εντονότερα μέτρα τροχονομικής αστυνόμευσης. Παράλληλα, ύστερα από αξιολόγηση-επεξεργασία των στατιστικών δεδομένων που τηρούνται, εξάγονται χρήσιμα συμπεράσματα που αφορούν το χρονικό και τοπικό προσδιορισμό των τροχαίων ατυχημάτων, τα αίτια και τους παράγοντες που τα προκαλούν, έτσι ώστε οι διενεργούμενοι τροχονομικοί έλεγχοι να είναι στοχευμένοι σε σημεία του οδικού δικτύου, στα οποία υπάρχει αυξημένη συχνότητα πρόκλησης ατυχημάτων.
      Επίσης, πραγματοποιήθηκε πρόσφατα (04-11-2008) στο Υπουργείο μας, υπό την προεδρία του υπογράφοντος, η 6η ευρεία σύσκεψη για θέματα οδικής ασφάλειας στη συνέχεια των προηγούμενων που πραγματοποιήθηκαν από την αρχή του έτους. Στη σύσκεψη συμμετείχαν οι Γενικοί Γραμματείς Δημόσιας Τάξης και Μεταφορών και Επικοινωνιών, η ηγεσία της Ελληνικής Αστυνομίας, εκπρόσωποι των Υπουργείων Μεταφορών και Επικοινωνιών, Εθνικής Παιδείας και Θρησκευμάτων, Υγείας και Κοινωνικής Αλληλεγγύης, καθώς και αξιωματικοί της Διεύθυνσης Τροχαίας του Αρχηγείου της Ελληνικής Αστυνομίας και της Διεύθυνσης Τροχαίας Αττικής.
      Κατά τη διάρκεια της σύσκεψης αξιολογήθηκαν τα αποτελέσματα του προγράμματος «Στρατηγικό Σχέδιο Βελτίωσης Οδικής Ασφάλειας 2006-2010», ενώ έγινε ανασκόπηση και ανάλυση της εξέλιξης των θεμάτων που τέθηκαν και αποφασίστηκαν στις τέσσερις προηγούμενες συσκέψεις. Παράλληλα, αξιολογήθηκαν τα αποτελέσματά τους και αποφασίστηκαν συγκεκριμένες προτεραιότητες και περαιτέρω ενέργειες για τη βελτίωση των συνθηκών οδικής ασφάλειας στη χώρα μας. Μεταξύ άλλων, συζητήθηκαν διεξοδικά και διατυπώθηκαν απόψεις-προτάσεις για τα ακόλουθα επιμέρους ζητήματα:
      * Η κυκλοφοριακή αγωγή στα σχολεία, στο πλαίσιο διαμόρφωσης ορθής οδικής αντίληψης των μαθητών.
      * Η σήμανση του οδικού δικτύου, η αυστηρή εφαρμογή της νομοθεσίας για τις διαφημιστικές πινακίδες και η εντατικοποίηση της τροχονομικής αστυνόμευσης με τεχνικά μέσα.
      * Η λειτουργία Κέντρου Οδικών Πληροφοριών, κατ' εφαρμογή του άρθρου 108 του Κώδικα Οδικής Κυκλοφορίας (ν. 2696/1999).
      * Η αυστηροποίηση της αστυνόμευσης των λεωφορειoλωρίδων και η γραμμική συνέχεια αυτών (μη διάσπαση του ενιαίου).
      * Η διατύπωση συγκεκριμένων προτάσεων και η λήψη αποφάσεων για την πρόληψη των τροχαίων ατυχημάτων και την τροχονομική αστυνόμευση, ιδίως παραβάσεων που οδηγούν ευθέως στο ατύχημα, καθώς και η νομοθετική παρέμβαση για αυστηροποίηση των ποινών επί των σοβαρών αυτών παραβάσεων.
      Ειδικώς, αποφασίσθηκαν τα ακόλουθα:
      *  Η απόλυτη εφαρμογή των συμπερασμάτων της συγκεκριμένης αλλά και των προηγουμένων συσκέψεων.
      * Η επικέντρωση των τροχονομικών ελέγχων κατά προτεραιότητα, σε σημεία του επαρχιακού και δευτερεύοντος οδικού δικτύου, που έχουν επισυμβεί θανατηφόρα τροχαία ατυχήματα, καθώς και σε σημεία αυξημένης επικινδυνότητας, λόγω έργων ή φθορών του οδοστρώματος.
      * Η διενέργεια αυστηρών ελέγχων των τεχνικών ελλείψεων των οχημάτων και ιδίως των ελαστικών.
      * Η ταύτιση των στατιστικών στοιχείων των Υπηρεσιών Τροχαίας με τα στοιχεία της Εθνικής Στατιστικής Υπηρεσίας. με σκοπό την απόλυτη αξιοπιστία ως προς τα καταγεγραμμένα μεγέθη.
      * Η ανακοίνωση σε καθημερινή βάση αριθμητικών στοιχείων θανατηφόρων τροχαίων ατυχημάτων.
      * Η νομοθετική ρύθμιση για την εξεύρεση τρόπου πληρωμής των προστίμων που επιβάλλoνται για παραβάσεις του Κ.Ο.Κ., σε αλλοδαπούς οδηγούς οχημάτων.
      * Η έκδοση αποφάσεων συντήρησης των οδών από τους Γενικούς Γραμματείς Περιφέρειας και η παρακολούθηση από τις αρμόδιες Υπηρεσίες των κατασκευαστικών παρεμβάσεων διαφόρων φορέων, στο οδικό δίκτυο. (Υποχρέωση αποκατάστασης, σήμανσης έργων, ασφάλεια χρηστών των οδών. συντονισμός και ενημέρωση Υπηρεσιών).
      Παράλληλα, για την ενημέρωση του αστυνομικού προσωπικού καταρτίστηκε εγκόλπιo με αποσπάσματα του Στρατηγικού Σχεδίου Βελτίωσης Οδικής Ασφάλειας 2006-2010, το οποίο διενεμήθη στις αστυνομικές Υπηρεσίες και στις αστυνομικές Σχολές, προκειμένου το αστυνομικό προσωπικό να συνεισφέρει στην αντιμετώπιση των τροχαίων ατυχημάτων και στη βελτίωση της οδικής ασφάλειας.
      Πέραν αυτών, για την πρόληψη των τροχαίων ατυχημάτων που παρατηρούνται κατά τους θερινούς μήνες, από την αρμόδια Διεύθυνση του Αρχηγείου Ελληνικής Αστυνομίας την 23-06-2008 εκδόθηκε διαταγή με θέμα: «Οδική ασφάλεια-Μείωση Τροχαίων Ατυχημάτων», η οποία απεστάλη σε όλες τις περιφερειακές Υπηρεσίες, προκειμένου να εντείνουν τις προσπάθειές τους και να θέσουν το προσωπικό και τα μέσα που διαθέτουν σε κατάσταση αυξημένης ετοιμότητας σε καθημερινή 24ωρη βάση.
      Ειδικότερα δόθηκαν στις αρμόδιες Υπηρεσίες μας οι παρακάτω στρατηγικές κατευθύνσεις και επιχειρησιακές οδηγίες:
      * Εντατικοποίηση αστυνόμευσης του οδικού δικτύου με όλους του διαθέσιμους πόρους (ανθρώπινο δυναμικό, τεχνικά μέσα-RADAR-αλκοολόμετρα-συμβατικά οχήματα). Κάθε Παρασκευή - Σάββατο - Κυριακή λαμβάνει μέρος το σύνολο της δύναμης Τροχαίας, ενισχυόμενο από προσωπικό γραφείων, επιτελείων και των Αστυνομικών Τμημάτων, ενώ οι Ο.Ε.Π.Τ.Α. αξιοποιούνται στο έπακρο. Κινητοποίηση - ενεργοποίηση του προσωπικού που υπηρετεί στα Αστυνομικά Τμήματα περιφέρειας, κυρίως στις περιοχές εκείνες που δεν υπάρχει αμιγώς Υπηρεσία Τροχαίας.
      . Ιδιαίτερη βαρύτητα να δίδεται στις παραβάσεις που οδηγούν ευθέως στο ατύχημα, καθώς και σε αυτές που αφορούν την προστασία παθόντων ή μειώνουν τις συνέπειες σ' ένα τροχαίο (ζώνη, κράνος, χρήση κινητού). Οι έλεγχοι για τη μέθη να είναι συνεχείς όλη την ημέρα και να μην εξαντλούνται σε δύο-τρεις ώρες μεταξύ ωρών 22.00΄-04.00΄, ενώ κάθε περιπολία υποχρεούται να φέρει αλκοολόμετρο και να υποβάλλει κάθε ελεγχόμενo οδηγό σε αλκοολομέτρηση. Οι έλεγχoι ως προς τη χρήση ζώνης και προστατευτικού κράνους πρέπει να είναι αυστηροί και συνεχείς, ώστε να γίνει κοινή συνείδηση όλων περί της αναγκαιότητας χρήσης αυτών (ζώνη και κράνος) και απαγόρευσης χρήσης κινητού, χωρίς τις προϋποθέσεις που θέτει ο Κ.Ο.Κ.
      * Ιδιαίτερη βαρύτητα επίσης να δίδεται στην προστασία των πεζών ανηλίκων-ηλικιωμένων, ΑΜΕΑ, οδηγών ποδηλάτων, αφού το φαινόμενο παράσυρσης πεζών, παραμένει σοβαρή αιτία ατυχημάτων.
      * Πρωτεύων ρόλος να δοθεί στην ενημέρωση πολιτών-χρηστών των οδικών δικτύων μέσω των ΜΜΕ (έντυπα, ηλεκτρονικός τύπος, ραδιόφωνο). Η επικοινωνιακή πολιτική να έχει ένταση-διάρκεια, με παρουσίαση στοιχείων με όλες τις παραμέτρους, να γίνεται προσωπικά από τους Διευθυντές των νομών στα τοπικά μέσα, με δελτία τύπου ή αυτοπρόσωπη εμφάνιση.
      * Βασική υποχρέωση παραμένει η τεχνική αστυνόμευση του οδικού δικτύου, ώστε με τον συνεχή έλεγχο να επισημαίνoνται έγκαιρα οι βλάβες φθορές και ατέλειες του οδοστρώματος κι η ανάγκη τοποθέτησης ή τροποποίησης της οριζόντιας ή κάθετης σήμανσης, ώστε με την άμεση έγγραφα ειδοποίηση των αρμοδίων για τη συντήρησή τους, να αποκαθίστανται οι βλάβες, ή να απομακρύνονται οι διαφημιστικές πινακίδες που τοποθετούνται χωρίς άδεια. Να γίνονται υπομνήσεις στις αρμόδιες Υπηρεσίες για τη συντήρηση του οδικού δικτύου. Στις περιπτώσεις μη αποκατάστασης των διαπιστωθεισών φθορών και για τις οποίες οι οχλήσεις είναι συνεχείς, χωρίς εκδήλωση ενεργειών, να κοινοποιείται η σχετική αλληλογραφία στους κατά τόπους Εισαγγελείς.
      Παράλληλα επισημάνθηκε στους διοικούντες αξιωματικούς ότι, για την αποτελεσματική υλοποίηση των διατασσομένων, απαιτείται ο συνεχής έλεγχoς, η εποπτεία, ο συντονισμός και οι κατάλληλες οδηγίες στο προσωπικό για τη μεγιστοποίηση απόδοσης της δράσης και αποφυγή φαινομένων τυπικής εκτέλεσης των καθηκόντων τους. Η δραστηριότητα των Υπηρεσιών στον τομέα αυτό και τα αποτελέσματά της παρακολουθούνται από το Αρχηγείο της Ελληνικής Αστυνομίας.
      Σε ό,τι αφορά τα στατιστικά στοιχεία τροχαίων ατυχημάτων, που αναφέρονται στο 7017/4/8585 από 21-07-2008 έγγραφό μας, με το οποίο ενημερώθηκε η Εθνική Αντιπροσωπεία, σε απάντηση της 15739/27-06-2008 ερώτησης, που κατέθεσε ο ανωτέρω κ. συνάδελφος, σας ενημερώνουμε ότι αυτά αποτύπωναν την κατάσταση των ατυχημάτων κατά το πρώτο πεντάμηνο του τρέχοντος έτους, σε σχέση με το αντίστοιχο πεντάμηνο του παρελθόντος έτους, όπως αυτά τηρούνται από την αρμόδια Υπηρεσία του Σώματος.
      Επίσης, σύμφωνα με τα τηρούμενα στην αρμόδια Υπηρεσία μας στατιστικά στοιχεία, κατά το μήνα Ιούλιο του τρέχοντος έτους συνέβησαν 1.493 τροχαία ατυχήματα, εκ των οποίων 143 θανατηφόρα με 156 νεκρούς, ενώ τον αντίστοιχο μήνα του παρελθόντος έτους συνέβησαν 1.485 τροχαία ατυχήματα, εκ των οποίων 137 θανατηφόρα με 155 νεκρούς. Το μήνα Αύγουστο του τρέχοντος έτους συνέβησαν 1.344 τροχαία ατυχήματα, εκ των οποίων 165 θανατηφόρα με 202 νεκρούς, ενώ τον αντίστοιχο μήνα του παρελθόντος έτους συνέβησαν 1.180 τροχαία ατυχήματα, εκ των οποίων 118 θανατηφόρα με 132 νεκρούς. Σημειώνεται πάντως ότι, κατά τον παρελθόντα Αύγουστο, παρατηρήθηκε μεγάλη κυκλοφορία οχημάτων σε όλη τη χώρα και μαζικές έξοδοι των κατοίκων των μεγάλων αστικών κέντρων, ενώ πολλά από τα θανατηφόρα τροχαία ατυχήματα ήταν πολύνεκρα.
      Για την πληρέστερη ενημέρωσή σας, σχετικά με τα τροχαία ατυχήματα κατά το πρώτο 10μηνο του τρέχοντος έτους, σε σχέση με το αντίστοιχο χρονικό διάστημα του παρελθόντος έτους σε ολόκληρη τη χώρα, σας καταθέτουμε πίνακα της Διεύθυνσης Τροχαίας του Αρχηγείου Ελληνικής Αστυνομίας. Στα ανωτέρω για τον τελικό απολογισμό, λαμβάνεται πάντα υπόψη το εξελικτικό στάδιο τραυματιών κατά το επόμενο 30ήμερο εκ της ημερομηνίας του συμβάντος.
      Πέραν αυτών, βασικό συστατικό της επιτυχίας κάθε Στρατηγικού Σχεδίου Οδικής Ασφάλειας είναι η ενεργός συμμετοχή και συναίνεση των πολιτών και όλων των εμπλεκόμενων φορέων αναφορικά με τα προτεινόμενα μέτρα οδικής ασφάλειας. Τα παραδείγματα από επιτυχημένα Στρατηγικά Σχέδια σε ευρωπαϊκές χώρες καταδεικνύουν το γεγονός ότι η ευρεία συμμετοχή πολιτών και φορέων και η δέσμευσή τους στους στόχους και τα μέτρα του Στρατηγικού Σχεδίου προσδίδουν μεγάλη δυναμική στο Σχέδιο που μπορεί να επιφέρει εντυπωσιακά αποτελέσματα. Κατά συνέπεια, για την επιτυχία του Στρατηγικού Σχεδίου για τη βελτίωση της οδικής ασφάλειας στην Ελλάδα, είναι καθοριστικής σημασίας η εφαρμογή επικοινωνιακής πολιτικής με στόχο τη διασφάλιση της ενεργού συμμετοχής όλων των Υπηρεσιών της Πολιτείας(κεντρικές και περιφερειακές Υπηρεσίες, νομαρχιακή και τοπική αυτοδιοίκηση), των εμπλεκόμενων φορέων και των πολιτών.
      Στο πλαίσιο αυτό από το Υπουργείο μας και το Αρχηγείο της Ελληνικής Αστυνομίας, εκδηλώθηκαν οι παρακάτω δραστηριότητες, προκειμένου να ευαισθητοποιηθούν οι πολίτες-οδηγοί:
      * Αναρτώνται συνέχεια στατιστικά στοιχεία στην ιστοσελίδα του Υπουργείου μας και του Αρχηγείου Ελληνικής Αστυνομίας που αναφέρονται στα τροχαία ατυχήματα. Στην ίδια ιστοσελίδα αναγράφονται συμβουλές και οδηγίες για ασφαλή οδήγηση, αναρτώνται δελτία τύπου με τη δραστηριότητα και προσφορά των Υπηρεσιών Τροχαίας, καθώς και χρηστικές πληροφορίες για την κίνηση και κυκλοφορία στο οδικό δίκτυο.
      * Έχουν τυπωθεί και διανεμηθεί φυλλάδια της τροχαίας με χρηστικές οδηγίες, συμβουλές και οδηγίες για ασφαλή οδήγηση κατά τις μεγάλες εξόδους κατοίκων αστικών κέντρων προς την περιφέρεια. Τέτοια φυλλάδια με εικόνες και συμβουλές έχουν τυπωθεί για τους μαθητές και γονείς.
      * Συμμετέχουμε με τις Υπηρεσίες Τροχαίας σε προγράμματα που έχουν διοργανώσει διάφοροι φορείς ή οργανώσεις σε εκστρατείες ενημέρωσης κοινού για την ασφαλή οδήγηση και τη μη κατανάλωση αλκοόλ. Τέτοιες εκδηλώσεις πραγματοποιήθηκαν στη Χαλκίδα και τη Γλυφάδα, όπου προσωπικό Τροχαίας συμμετείχε στην επικοινωνιακή εκδήλωση του Ινστιτούτου «Ιωάννης Μυλωνάς» με θέμα «Νύχτα χωρίς ατυχήματα». Μέσα από αυτές τις εκδηλώσεις προβάλλεται το μήνυμα ότι «αλκοόλ και οδήγηση δε συμβαδίζουν».
      * Τον παρελθόντα μήνα Ιούλιο, προσωπικό της Διεύθυνσης Τροχαίας Θεσσαλονίκης σε συνεργασία με το Δήμο Θεσσαλονίκης και το περιοδικό AUTO ΤΡΙΤΗ, επιμελήθηκε εγχειρίδιο σε ειδική έκδοση για την Βόρεια Ελλάδα, με την επωνυμία «Προτεραιότητα στην οδική ασφάλεια», η οποία διανεμήθηκε στους επιβατικούς σταθμούς του ΟΣΕ-ΚΤΕΛ Μακεδονία, σε εμπορικά κέντρα, πλατείες, Κ.Ε.Π.
      * Εκπρόσωποι των Υπηρεσιών μας ενημερώνουν την κοινή γνώμη για θέματα τροχαίας, μέσω των Μ.Μ.Ε., τοπικής ή πανελλαδικής εμβέλειας, με αυτοπρόσωπες εμφανίσεις στα ρεπορτάζ, δελτία ειδήσεων ή με δελτία τύπου.
      * Για το τελευταίο τρίμηνο του τρέχοντος έτους έχουν προγραμματισθεί να πραγματοποιηθούν εκθέσεις τροχαίας σ' όλη τη χώρα όπου, θα αναπτυχθούν και θα παρουσιασθούν τα αποτελέσματα δραστηριότητας της Τροχαίας στην τοπική κοινωνία, αποσκοπώντας στην ευαισθητοποίηση της κοινής γνώμης, στα πλαίσια της υλοποίησης του τριετούς επιχειρησιακού προγράμματος της Ελληνικής Αστυνομίας 2008-2010 για την οδική ασφάλεια. Οδηγία του Αρχηγείου της Ελληνικής Αστυνομίας είναι να υπάρξει ευρεία προβολή των εκθέσεων και των θεματικών ενοτήτων για την οδική ασφάλεια στη σχολική κοινότητα.
      * Στην Αθήνα η κεντρική έκθεση-ημερίδα της Τροχαίας, με τίτλο «Καθ' οδόν με ατομική και συλλογική ευθύνη», πραγματοποιήθηκε την 16-10-2008 στο ξενοδοχείο ΚΑΡΑΒΕΛ.
      * Πραγματοποιούνται διαλέξεις στα σχολεία, από έμπειρο προσωπικό της Τροχαίας με θέμα την οδική ασφάλεια και τη δημιουργία ασφαλούς οδικού περιβάλλοντος. Την περασμένη σχολική χρονιά έγιναν 1.897 διαλέξεις σε σχολεία που τις παρακολούθησαν 121.370 μαθητές.
      * Όμοιες διαλέξεις έγιναν και σε ομάδες εργαζομένων επαγγελματιών οδηγών-αγροτών, καθώς και σε ηλικιωμένους-αλλοδαπούς κ.λπ., από όλες τις Υπηρεσίες Τροχαίας, οι οποίες συνεχίζονται σε ολόκληρη τη χώρα. Έως 23-09-2008 έχουν πραγματοποιηθεί 285 διαλέξεις τις οποίες παρακολούθησαν 22.130 άτομα.
      * Αναπτύχθηκε συνεργασία με Ενώσεις πεζών πολιτών (Ομάδα πολιτών Πανοράματος, Πρωτοβουλία Πολιτών για τα δικαιώματα των Πεζών) και έγιναν δύο συναντήσεις με τους Διευθυντές Τροχαίας Αττικής και Θεσσαλονίκης. Παράλληλα, η αρμόδια Διεύθυνση του Σώματος απέστειλε στα συναρμόδια Υπουργεία (ΠΕ.ΧΩ.Δ.Ε.-Μεταφορών και Επικοινωνιών), τις προτάσεις του συλλόγους ΠΕΖΗ για την αναθεώρηση του Κ.Ο.Κ.
      Ειδικότερα, στο πλαίσιο των εν λόγω δράσεων, τα αποτελέσματα των Υπηρεσιών μας σε ολόκληρη τη χώρα κατά το δίμηνο Ιουλίου-Αυγούστου του τρέχοντος έτους καταγράφονται ως ακολούθως:
      * Έγιναν 95 διαλέξεις σε επαγγελματικές τάξεις, σωματεία αυτοκινητιστών, σχολεία, στρατιωτικές Υπηρεσίες κ.λπ.
      * Διατέθηκαν 100 αξιωματικοί-βαθμοφόροι σε πάρκα κυκλοφοριακής αγωγής για το θέμα της προστασίας των πεζών.
      * Έγιναν 89 έγγραφες προτάσεις προς τους αρμόδιους φορείς για την συντήρηση-βελτίωση χώρων πεζών και έργων υποδομής.
      * Έγιναν ανακοινώσεις σε τοπικά μέσα Μ.Μ.Ε. (ραδιοφωνικούς-τηλεοπτικούς σταθμούς-εφημερίδες), ενώ συμμετείχαν σε προγράμματα ραδιοφωνικών εκπομπών 10 αξιωματικοί.
      * Διανεμήθηκαν έντυπα κυκλοφοριακού περιεχομένου με συμβουλές για την προστασία του πεζού.
      * Βεβαιώθηκαν 60.000 παραβάσεις παρανόμων σταθμεύσεων σε πεζοδρόμια πεζοδρόμους-πλατείες και σε θέσεις σταθμεύσεως ατόμων με ειδικές ανάγκες.
      * Την 04-07-2008 πραγματοποιήθηκε συνάντηση αξιωματικών Τροχαίας με εκδότες και συντάκτες περιοδικού τύπου για αυτοκίνητα, με θετικά αποτελέσματα ως προς την επικοινωνιακή πολιτική, αφού άνοιξε δίαυλος επικοινωνίας με τους αναγνώστες αυτών. Η συνάντηση αυτή θα επαναληφθεί.
      Σε ό,τι αφορά το Παρατηρητήριο Οδικής Ασφάλειας του Τεχνικού Επιμελητηρίου Ελλάδος, σας ενημερώνουμε ότι το Υπουργείο μας από το έτος 2006 ξεκίνησε συνεργασία με τον εν λόγω φορέα για θέματα οδικής ασφάλειας, που περιλαμβάνει την πραγματοποίηση συσκέψεων, τη διοργάνωση σεμιναρίων τροχαίας, την παραγωγή SPOTS οδικής ασφάλειας με θέματα την οδική ταχύτητα-ελιγμοί, δίκυκλο-πεζοί, ζώνη-αλκοόλ, τη διανομή τεχνικού εγχειριδίου οδικής ασφάλειας στις Υπηρεσίες Τροχαίας κ.λπ. Eπισημαίνεται δε ότι το Υπουργείο μας είναι ανοικτό σε κάθε διάλογο και συνεργασία με διάφορους φορείς, οργανισμούς Κ.Ο.Κ., με αντικείμενο την ανάπτυξη δράσεων και πρωτοβουλιών που συμβάλλουν στην εμπέδωση κυκλοφοριακής συνείδησης και ορθής κυκλοφοριακής αγωγής για την πρόληψη των τροχαίων ατυχημάτων στη χώρα μας.
      Πάντως, επειδή το πρόβλημα των τροχαίων ατυχημάτων στη χώρα μας παραμένει οξύ, πολύπλοκο και με πολλές διαστάσεις πέραν της τροχονομικής και με δεδομένο ότι η αντιμετώπισή του και η αύξηση της οδικής ασφάλειας είναι κατ΄ εξοχήν υπόθεση της Πολιτείας, η συλλογική προσπάθεια των συναρμόδιων Υπουργείων, για μείωση των τροχαίων ατυχημάτων, συνεχίζεται με συνέπεια μέχρις ότου επιτευχθεί ο στρατηγικός στόχος μας. Με την εφαρμογή δε της πολιτικής δημόσιας τάξης και ασφάλειας και του τριετούς προγράμματος στρατηγικού και επιχειρησιακού σχεδιασμού δράσεων Ελληνικής Αστυνομίας 2008-2010 αναμένουμε θετικά αποτελέσματα και μείωση των τροχαίων ατυχημάτων κατά το τρέχον έτος σε όλη τη χώρα.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      Σημ. Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων))
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Οικονομίας και Οικονομικών κ. Γεώργιος Αλογοσκούφης θα καταθέσει τον Απολογισμό και τον Ισολογισμό του Κράτους του οικονομικού έτους 2007 και τον κρατικό προϋπολογισμό οικονομικού έτους 2009.
      Ο Υπουργός Οικονομίας και Οικονομικών κ. Γεώργιος Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, έχω την ιδιαίτερη τιμή να καταθέσω στο Σώμα τον προϋπολογισμό του κράτους για το οικονομικό έτος 2009, ο οποίος για δεύτερη χρονιά συνοδεύεται από την ειδική έκδοση «Προϋπολογισμός Προγραμμάτων 2009» καθώς και τον Απολογισμό και Ισολογισμό του οικονομικού έτους 2007.
      Θα σας παρακαλέσω, κύριε Πρόεδρε, να οριστούν οι ημερομηνίες για τη συζήτηση τόσο στη Διαρκή Επιτροπή Οικονομικών Υποθέσεων όσο και στην Ολομέλεια του Σώματος. Καταθέτω επίσης τον τόμο που αναφέρεται στους προϋπολογισμούς των Νομαρχιακών Αυτοδιοικήσεων, τον τόμο που αναφέρεται στις φορολογικές δαπάνες, τις εκθέσεις των γενικών διευθυντών φορολογίας και φορολογικών ελέγχων, τελωνείων και ειδικών φόρων κατανάλωσης καθώς και δημοσιονομικών ελέγχων του Υπουργείου Οικονομίας και Οικονομικών, όπως προβλέπεται από τις διατάξεις των άρθρων 8, 10 και 13 του ν.2362/1995. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το γενικό προϋπολογισμό του κράτους για το οικονομικό έτος 2009, την ειδική έκδοση «Προϋπολογισμός Προγραμμάτων 2009» καθώς και τον Απολογισμό και Ισολογισμό του οικονομικού έτους 2007. Καταθέτει επίσης τον τόμο που αναφέρεται στους προϋπολογισμούς των Νομαρχιακών Αυτοδιοικήσεων, τον τόμο που αναφέρεται στις φορολογικές δαπάνες, τις εκθέσεις των γενικών διευθυντών φορολογίας και φορολογικών ελέγχων, τελωνείων και ειδικών φόρων κατανάλωσης καθώς και δημοσιονομικών ελέγχων του Υπουργείου Οικονομίας και Οικονομικών όπως προβλέπεται από τις διατάξεις των άρθρων 8, 10 και 13 του ν.2362/1995.)
      (Ζωηρά χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριε Υπουργέ, παραλαμβάνουμε τον προϋπολογισμό και τα συνοδευόντα αυτόν κείμενα. Οι διαδικασίες και στην επιτροπή αλλά και στην Ολομέλεια της Βουλής θα κινηθούν σύμφωνα με τις πρόνοιες του Κανονισμού και εύχομαι και ελπίζω η πρωτοφανής παγκόσμια οικονομική κρίση να τεθεί σύντομα υπό έλεγχο και να έχει τις λιγότερες δυνατές επιπτώσεις στην ελληνική οικονομία.
      (Ζωηρά χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, η συζήτηση του κρατικού προϋπολογισμού στην Ολομέλεια της Βουλής θα αρχίσει στις 17 ή 18 Δεκεμβρίου, ημέρα Τετάρτη ή Πέμπτη -θα το συζητήσουμε και με τα κόμματα για την ακριβή ημερομηνία- σύμφωνα με το άρθρο 123 παράγραφος 1 του Κανονισμού της Βουλής και θα ολοκληρωθεί σε πέντε συνεχείς συνεδριάσεις, δηλαδή την 21η ή την 22η Δεκεμβρίου του 2008, ημέρες Κυριακή ή Δευτέρα, στις 12.00’ τα μεσάνυχτα.
      Ο Πρόεδρος της Διαρκούς Επιτροπής Οικονομικών Υποθέσεων θα συγκαλέσει την επιτροπή για την εξέταση του κρατικού προϋπολογισμού σε πρώτη συνεδρίαση την Πέμπτη 27 Νοεμβρίου 2008. Υπενθυμίζω ότι οι γενικοί και οι ειδικοί εισηγητές θα πρέπει να υποβάλουν τις εισηγήσεις τους εντός οκτώ ημερών από την πρώτη συνεδρίαση της επιτροπής, όπως προβλέπει ο Κανονισμός, ώστε να διανεμηθούν μέσα στις προβλεπόμενες προθεσμίες πριν από την έναρξη της συζήτησης στην Ολομέλεια. 
      Όσον αφορά στη συζήτηση του Απολογισμού και του Ισολογισμού του Κράτους, η συζήτηση αυτή πλέον διαχωρίζεται από τη συζήτηση του κρατικού προϋπολογισμού. Η Επιτροπή του Απολογισμού και του Γενικού Ισολογισμού του Κράτους και του ελέγχου εκτέλεσης του προϋπολογισμού του κράτους θα ενημερωθεί εγκαίρως για τον προσδιορισμό των σχετικών ημερομηνιών και εκκρεμεί, κύριε Υπουργέ επί των οικονομικών, η ημερομηνία ενημέρωσης, η τελευταία που είναι γι’ αυτό το χρόνο, της αρμόδιας αυτής επιτροπής για την πορεία εκτέλεσης του Προϋπολογισμού του 2008.
	Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επίκαιρων ερωτήσεων της Δευτέρας 24 Νοεμβρίου 2008.
	Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
	1. Η με αριθμό 268/17-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για το υψηλό κόστος παραγωγής των αγροτικών προϊόντων κ.λπ..
	2. Η με αριθμό 291/18-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στα νοσοκομεία «Αττικόν» και «Ευαγγελισμός» κ.λπ..
	3. Η με αριθμό 286/18-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Περιβάλλοντος, Χωροταξίας και Δημοσίων Έργων, σχετικά με την καταβολή των διοδίων στους αυτοκινητόδρομους κ.λπ..
	4. Η με αριθμό 279/18-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κυρίου Μαυρουδή Βορίδη προς τον Υπουργό Εθνικής Παιδείας και Θρησκευμάτων, σχετικά με τη συγχώνευση δημοτικών σχολείων στον Ασπρόπυργο κ.λπ..
	Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού Βουλής)
	1. Η με αριθμό 257/17-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μάρκου Μπόλαρη προς τον Υπουργό Αγροτικής Ανάπτυξης και Τροφίμων, σχετικά με την καταβολή των καλλιεργητικών δικαιωμάτων στους αγρότες κ.λπ..
	2. Η με αριθμό 290/18-11-2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εσωτερικών, σχετικά με τις κινητοποιήσεις των εργαζομένων στους δημοτικούς ραδιοφωνικούς σταθμούς κ.λπ..
	3. Η με αριθμό 284/18-11-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την αύξηση των παροπλισμένων πλοίων στον κόλπο της Ελευσίνας κ.λπ..
	4. Η με αριθμό 280/18-11-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Ανάπτυξης, σχετικά με τον αφανισμό των μικρομεσαίων επιχειρήσεων από τα μεγάλα εμπορικά κέντρα κ.λπ..
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
	Επίκαιρες ερωτήσεις πρώτου κύκλου:
	Θα συζητηθεί η τρίτη με αριθμό 283/8/18-11-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις επιπτώσεις της οικονομικής κρίσης στους νέους κ.λπ..
	Η επίκαιρη ερώτηση του κυρίου συναδέλφου έχει ως εξής:
	«Η οικονομική κρίση πλήττει ιδιαίτερα τους νέους των οποίων η οικονομική και κοινωνική κατάσταση ήδη είναι σοβαρά υποβαθμισμένη εξαιτίας της απορρύθμισης των εργασιακών σχέσεων και των ελαστικών μορφών απασχόλησης που επεβλήθησαν στη διάρκεια της τελευταίας κυρίως δεκαετίας. Χιλιάδες είναι οι νέοι που παραμένουν στην ανεργία για μεγάλο διάστημα ή κυνηγούν κάποιο μικρό επίδομα ή πρόγραμμα κατάρτισης, χωρίς ο χρόνος αυτός να λογίζεται τις περισσότερες φορές ως συντάξιμος. Χιλιάδες νέοι είναι στη «μαύρη» εργασία, αδήλωτοι στο Ι.Κ.Α. και «αόρατοι» για τις επιθεωρήσεις εργασίας. Χιλιάδες νέοι είναι δέσμιοι των διαδοχικών συμβάσεων εργασίας ορισμένου χρόνου κι έτσι στερούνται αποζημίωσης απόλυσης ή δεν συμπληρώνουν τον απαιτούμενο χρόνο για επίδομα ανεργίας μετά τη λήξη της σύμβασής τους. Χιλιάδες άλλοι προσλαμβάνονται με δήθεν συμβάσεις έργου και στερούνται επιδόματα –οικογενειακό, τοκετού κ.λπ.-, δώρων Χριστουγέννων και Πάσχα, επιδόματος αδείας κ.λπ.. Η κοινωνική ζωή των νέων συρρικνώνεται και οι προσωπικές τους σχέσεις διαλύονται, αφού η πλειονότητα των νέων εργάζεται από το πρωί έως το βράδυ ατελείωτες ώρες συνήθως απλήρωτων υπερωριών. Η οικονομική κρίση πλήττει επιπρόσθετα τα νέα ζευγάρια, κυρίως με παιδιά, που βλέπουν τα στεγαστικά και καταναλωτικά δάνειά τους να αυξάνονται μαζί με τα επιτόκια, μειώνοντας ακόμα πιο πολύ τα ήδη μικρά τους εισοδήματα. Ταυτόχρονα η αύξηση της ανεργίας και ο φόβος της απόλυσης δημιουργούν συνθήκες περαιτέρω ανάπτυξης της εργοδοτικής αυθαιρεσίας. 
	Με δεδομένο τα ανωτέρω ερωτάται ο κύριος Πρωθυπουργός:
	Τι μέτρα θα λάβει προκειμένου να βελτιώσει τις εργασιακές σχέσεις και να αυξήσει τις θέσεις εργασίας για τους νέους;
	Πώς θα προστατεύσει και θα αυξήσει άμεσα και συγκεκριμένα το εισόδημα των νέων και πώς θα σταματήσει τις εργοδοτικές αυθαιρεσίες που τους στερούν θέσεις μόνιμης εργασίας, νόμιμες αμοιβές και ασφαλιστικά και κοινωνικά δικαιώματα; Τι μέτρα θα λάβει για να προστατεύσει τους νέους από την κρίση;».
	Το λόγο έχει ο Πρωθυπουργός κ. Κώστας Καραμανλής.
	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβερνήσεως): Κυρίες και κύριοι συνάδελφοι, η χρηματοπιστωτική και οικονομική κρίση επηρεάζει ολοένα και πιο έντονα όλες τις χώρες του κόσμου· επηρεάζει όλους τους πολίτες· επηρεάζει, αναπόφευκτα, σοβαρά τις νέες και τους νέους μας, ιδίως μάλιστα σ’ ό,τι αφορά την απασχόληση, αλλά και τη δανειοδότησή τους για την απόκτηση στέγης.
	Κατ’ αρχήν, είναι θετικό το γεγονός ότι συζητούμε σήμερα για το ζήτημα αυτό. Αναμφίβολα, η ανεργία των νέων είναι η πιο μεγάλη πρόκληση, τόσο σε ευρωπαϊκό όσο και σε εθνικό επίπεδο. Και βέβαια, η πρόκληση αυτή δεν είναι τωρινή· σήμερα όμως το πρόβλημα γίνεται πολύ πιο πιεστικό. 
      Εδώ και τέσσερα χρόνια εφαρμόζουμε συνεκτική και ολοκληρωμένη στρατηγική, που συνοψίζεται στο τρίπτυχο «Εκπαίδευση-Ανάπτυξη-Απασχόληση». Δώσαμε, λοιπόν, έμφαση στην ποιοτική αναβάθμιση και την εναρμόνιση της εκπαίδευσης με τις ανάγκες της αγοράς εργασίας. Επιπλέον, βελτιώσαμε το επενδυτικό περιβάλλον και ενθαρρύναμε έμπρακτα την επιχειρηματικότητα του Έλληνα, ιδίως μάλιστα τη νεανική και τη γυναικεία επιχειρηματικότητα -αυτός, άλλωστε, είναι ο βασικός δρόμος για την τόνωση της απασχόλησης. Αναπτύξαμε, παράλληλα, ενεργητικές πολιτικές απασχόλησης και εφαρμόσαμε προγράμματα που αφορούν αποκλειστικά τις νέες και τους νέους. 
      Μεταξύ άλλων, θυμίζω τα ακόλουθα:
	1. Το πρόγραμμα προώθησης άνεργων νέων στην απασχόληση. Αφορά επιχορηγήσεις για την πρόσληψη άνεργων νέων έως 30 ετών, ή έως και 35 ετών εάν πρόκειται για μητέρες ανήλικων τέκνων. Από το 2005 έως σήμερα, επωφελήθηκαν από το πρόγραμμα αυτό περισσότεροι από 65.000 νέοι άνθρωποι.
	2. Το πρόγραμμα «Νέοι και επιχειρηματικότητα». Εγκαινιάστηκε φέτος από τον ΟΑΕΔ και καλύπτει 6.000 ανέργους έως 32 ετών. Αφορά την πραγματοποίηση καινοτόμων επιχειρηματικών ιδεών που βασίζονται στις νέες τεχνολογίες.
	3. Τις δράσεις νεανικής επιχειρηματικότητας, στο πλαίσιο του προγράμματος «Ανταγωνιστικότητα». Εγκρίθηκαν από τον ΕΟΜΜΕΧ, και βρίσκονται σε εξέλιξη πάνω από 3.500.
	4. Το πρόγραμμα επιχορήγησης νέων επιστημόνων. Ξεκίνησε το 2006 και αφορά νέους επιστήμονες (γιατρούς, δικηγόρους, μηχανικούς), που επιχορηγούνται προκειμένου να κάνουν το δικό τους ξεκίνημα ως ελεύθεροι επαγγελματίες. Συμπληρωματικά, ετοιμάστηκαν και πρόκειται να εφαρμοστούν στο επόμενο διάστημα προγράμματα για την απασχόληση νέων επιστημόνων σε επιχειρήσεις.
	5. Το πρόγραμμα «Μια αρχή, μια ευκαιρία». Άρχισε χθες και θα προσφέρει σε περίπου 40.000 νέους -που τελειώνουν, ή εγκαταλείπουν νωρίτερα το σχολείο- μια σημαντική ευκαιρία, για να ενταχθούν στην αγορά εργασίας. Θα έχουν δηλαδή τη δυνατότητα να επιλέξουν: είτε την απόκτηση επαγγελματικής εμπειρίας, με τον κατώτατο μισθό, είτε την απόκτηση πιστοποιημένων γνώσεων και δεξιοτήτων πληροφορικής είτε τη συμμετοχή σε πρόγραμμα επαγγελματικού προσανατολισμού. Όλοι θα έχουν ασφαλιστική και ιατροφαρμακευτική κάλυψη. 
	6. Το πρόγρανμμα «Ανάπτυξη ανθρώπινου δυναμικού», που μπαίνει σε εφαρμογή τη νέα προγραμματική περίοδο για την προώθηση νέων δράσεων 3 δις ευρώ.
	Από την άλλη πλευρά, αναφέρεται στην επίκαιρη ερώτηση ότι οι επιδοτούμενες θέσεις είναι προσωρινές. Τονίζω ότι περίπου το 70% των νέων που προσλήφθηκαν σε επιδοτούμενες θέσεις, παρέμειναν στην εργασία τους και μετά τη λήξη των προγραμμάτων. Τονίζω ακόμη ότι πάνω από το 75% των νέων μικρών επιχειρήσεων που δημιουργήθηκαν με επιχορήγηση από τον ΟΑΕΔ, παρέμειναν και στη συνέχεια ενεργές.
	Μια δεύτερη διευκρίνιση: Γίνεται αναφορά σε «ανασφάλιστη εργασία μέσω των προγραμμάτων εργασιακής εμπειρίας». Διευκρινίζω ότι τα προγράμματα αυτά, που θεσμοθετήθηκαν στη χώρα μας από το 1998, εφαρμόζονται σε όλες τις ευρωπαϊκές χώρες και είναι, κατά βάση, εκπαιδευτικά προγράμματα. Παρέχουν εργασιακή εμπειρία σε άνεργους νέους, ώστε να διεκδικήσουν με αξιώσεις την είσοδό τους στην αγορά εργασίας.
	Προσθέτω ότι προχωρήσαμε στη δημιουργία μιας νέας γενιάς προγραμμάτων απόκτησης εμπειρίας, με μια σημαντική καινοτομία: Οι νέοι που θα συμμετέχουν σε αυτά θα λαμβάνουν πλήρη μισθό, σύμφωνα με τα οριζόμενα από τις εκάστοτε γενικές συλλογικές συμβάσεις εργασίας, και, βέβαια, θα καλύπτονται ασφαλιστικά τόσο για τη σύνταξη όσο και για την ιατροφαρμακευτική τους περίθαλψη. 
	Έρχομαι στο κέντρο της ερώτησης, στην οικονομική κρίση και τις συνέπειές της για τους νέους. Οι τάσεις που αναπτύσσονται γύρω μας, κυρίες και κύριοι συνάδελφοι, δεν έχουν προηγούμενο στη μεταπολεμική περίοδο και βέβαια κανείς δεν ξέρει πού θα φτάσουν. Κανείς δεν ξέρει ποια ένταση μπορεί να προσλάβει η κρίση και ποια διάρκεια μπορεί να έχει.
     Κανείς δεν ξέρει ποιους τριγμούς μπορεί να προκαλέσει στο διεθνές σύστημα και ποιες επιπτώσεις μπορεί να επιφέρει στην παγκόσμια οικονομία. Οι πιο ισχυρές οικονομίες της Ευρώπης μπήκαν ήδη στον φαύλο κύκλο της ύφεσης: κλείνουν διεθνούς εμβέλειας επιχειρήσεις· περιορίζονται οι δραστηριότητες πολλών άλλων· πραγματοποιούνται μαζικές απολύσεις εργαζομένων· περιορίζονται στο ελάχιστο οι προσλήψεις νέων. 
     Εκτιμάται ήδη ότι σ’ ολόκληρο τον κόσμο, μέσα στο 2009, θα χάσουν τη δουλειά τους 20 εκατομμύρια άνθρωποι. Γίνεται λοιπόν προφανές ότι το πιο σοβαρό κοινωνικό πρόβλημα από την πρωτόγνωρη αυτή κρίση είναι η έκρηξη της ανεργίας. Συνεπώς, το πρώτο ζητούμενο είναι η στήριξη της πραγματικής οικονομίας. 
     Γι’ αυτόν ακριβώς το λόγο, πήραμε σειρά μέτρων, ανάμεσα στα οποία και το νομοθετικό πλαίσιο που συζητήσαμε την εβδομάδα αυτή στη Βουλή. Είναι βασική και απαραίτητη προϋπόθεση για να διασφαλιστεί η χρηματοδότηση των μικρομεσαίων επιχειρήσεων, για να υποστηριχθεί η οικονομική δραστηριότητα και για να προστατευθεί η εργασία. Σε τελική ανάλυση, είναι η έμπρακτη απάντηση σε δύο από τα βασικά ζητήματα που τίθενται στην ερώτηση που συζητούμε: είναι, πρώτ’ απ’ όλα, απάντηση ουσίας στα νέα ζευγάρια που  θέλουν να αποκτήσουν το δικό τους σπίτι και χρειάζονται στεγαστικό δάνειο, και κυρίως είναι η πιο δραστική απάντηση στον κίνδυνο μείωσης της οικονομικής δραστηριότητας και, κατ’ επέκταση, των θέσεων εργασίας. 
     Όσοι συνειδητοποιούν λοιπόν την κρισιμότητα των περιστάσεων, όσοι κατανοούν τις ανάγκες της οικονομίας, όσοι νοιάζονται πραγματικά για το τεράστιο πρόβλημα της ανεργίας των νέων, οφείλουν να πάρουν θέση ευθύνης. Η συγκυρία δεν επιτρέπει ούτε λαϊκισμούς ούτε «πακέτα» που μπορεί να τινάξουν τα πάντα στον αέρα. Η Κυβέρνηση είναι αποφασισμένη να συνεχίσει τη σύγκρουσή της με τα προβλήματα υπεύθυνα, ρεαλιστικά, αποφασιστικά, με πραγματική έγνοια για τους πολίτες, με ουσιαστικό ενδιαφέρον για τις νέες και τους νέους μας. Ο καθένας οφείλει να πάρει τις ευθύνες του. 
     (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το πρώτο που θέλω να πω κύριε Πρωθυπουργέ, είναι ότι επιλέξαμε μια ερώτηση με θέμα εκτός επικαιρότητας της ενημέρωσης, γιατί οι νέοι και τα προβλήματά τους δεν είναι το επίκεντρο, όπως βλέπουμε και όπως διαβάζουμε. Σκόπιμα για να στραφεί όσο μπορούμε εδώ η συζήτηση. Γιατί εκτός επικαιρότητας; Γιατί πιστεύω ότι τόσο εσείς όσο και η Αξιωματική Αντιπολίτευση, ακόμη και αν θέλετε, ενδεχομένως, να στραφεί η συζήτηση πάνω στα μεγάλα οικονομικά και κοινωνικά θέματα, δεν μπορείτε. Και δεν μπορείτε λόγω των πεπραγμένων σας, των διασυνδέσεών σας, τον τρόπο αντιπαράθεσης ανάμεσα σε Κυβέρνηση και Αξιωματική Αντιπολίτευση της αντίληψής σας για την εξουσία των σχέσεών σας με διάφορα κέντρα εκτός κράτους. Και με αυτή την έννοια βλέπουμε ότι δυστυχώς η ζωή της χώρας μας κινείται πάλι τώρα, γύρω από dvd με οικονομικές τσόντες όπου βλέπουμε ότι τα δυο κόμματα δεν μπόρεσαν ούτε να αυτοπροστατευθούν ούτε να προστατεύσουν τη χώρα, από την επαφή τους με όλο αυτό το τέλμα όπου παρελαύνουν εκβιαστές, εκβιαζόμενοι, χορεύτριες, μπουζουξήδες και το οποίο τελματώνει σε μια κρίσιμη στιγμή τη χώρα μας. Και το να σας κυνηγούν και να μη σας επιτρέπουν να κάνετε αυτό που θέλετε οι ερινύες εσάς ή την Αξιωματική Αντιπολίτευση, θα είχατε τη συμπαράστασή μας. Αλλά αυτή τη στιγμή αυτές οι ερινύες δεν επιτρέπουν στη χώρα να κάνει κάποια βήματα μπροστά. 
     Έτσι θα ήθελα έστω και συμβολικά χωρίς πολλά αποτελέσματα να μιλήσουμε  όχι με αυτό που λέμε ξύλινη γλώσσα για πραγματική οικονομία, αλλά για πραγματικούς ανθρώπους και πραγματικούς νέους ανθρώπους. Και σας αναφέρω ένα ελαχιστότατο δείγμα τη Γεωργία που έχει έξι μήνες να πληρωθεί σε μονάδα κοινωνικής αποκατάστασης. Τον Μάρκο, την Εύα, τον Προκόπη μαζί με άλλους εκατόν σαράντα νέους μισθωτούς εργαζόμενους που απολύθηκαν από την «ALTEC». Τον Χρήστο από τα Γιαννιτσά με 500 ευρώ να ζει την οικογένειά του που η μάνα του απολύεται μετά από είκοσι χρόνια δουλειάς. Την Ειρήνη –πραγματικά πρόσωπα όλα αυτά- ασκούμενη δικηγόρο που κάνει θελήματα με 430 ευρώ. Τη Δήμητρα καθαρίστρια επί εξάωρο κατ’ αποκοπή αμειβόμενη, η οποία αντί για 1497 παίρνει 427 ευρώ. Τον Πέτρο, ο οποίος θεωρείται πρεζόνι και ο οποίος ζει με ελεημοσύνες γιατί τα κέντρα περίθαλψης, πρόληψης και απεξάρτησης τα περισσότερα έχουν παραλύσει. Την Μαρίνα και τον άνδρα της, οι οποίοι προσπαθούν να καταλάβουν ποιο είναι το euribor γιατί το στεγαστικό δάνειο πρέπει να το αντιμετωπίσουν πια με το τι γίνεται στην ευρωπαϊκή αγορά. Και βλέπουμε αυτή τη στιγμή, αντί η νεολαία να έχει ορίζοντα μπροστά της –αυτή είναι η υποχρέωσή μας- και αντί η οικογένεια να δίνει τη χαρά στο μεγαλύτερο αν θέλετε ζήτημα της ζωής τους, να δουν τα παιδιά τους να προοδεύουν, βλέπει ότι είναι πηγή άγχους μέχρι τα γεράματα. 
     Θα ήθελα να πω ότι πέρα από τα γενικά προβλήματα σήμερα έχουμε αυτή τη γενιά η οποία πάει σε πόλεμο. Αυτή η γενιά η οποία αντιμετωπίζει ένα κοινωνικό AIDS. Με ποια έννοια; Βλέπουμε τις εκατοντάδες ή χιλιάδες απολύσεις που ήδη γίνονται στην Αμερική στη Μεγάλη Βρετανία στις άλλες χώρες. Σε περιόδους ύφεσης η νέα γενιά είναι όπως οι στρατιώτες στο μέτωπο το κύριο θύμα, το πρώτο θύμα με μη προσλήψεις, μη νέες θέσεις εργασίας αν δεν υπάρχουν οι πολιτικές, με απολύσεις, με μειώσεις αμοιβών και με καταστρατήγηση των όρων απασχόλησης. Και είπατε κύριε Πρωθυπουργέ, ότι δουλεύετε με βάση το τρίπτυχο εκπαίδευση- ανάπτυξη-απασχόληση. 
     Εγώ πήρα σήμερα το πρωί στο γραφείο μου πριν από μια ώρα την εισηγητική έκθεση για τον κρατικό προϋπολογισμό και βλέπω απ’ αυτό το τρίπτυχο, εκπαίδευση-απασχόληση-ανάπτυξη στο Υπουργείο Απασχόλησης να είναι 11,3 δισεκατομμύρια ευρώ, αφορά και στη νεολαία, στο Υπουργείο Παιδείας, αφορά κυρίως τη νεολαία να είναι 7,2 δισεκατομμύρια ευρώ και χθες και προχθές να συζητάμε εδώ μέσα στη Βουλή για 28.000.000.000 ευρώ τα οποία αφιερώνονται στους τραπεζίτες. 
     (Θόρυβος-διαμαρτυρίες από την πτέρυγα της Νέας Δημοκρατίας )
     ΓΕΡΑΣΙΜΟΣ ΓΙΑΚΟΥΜΑΤΟΣ: Έλεος πια!
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αφήστε το έλεος. Έλεος να ζητήσετε από τον Πρωθυπουργό για τους εργαζόμενους. 
     Σε αυτό το πλαίσιο δεν μπορεί να υπάρξει κανένα αποτέλεσμα και το ξέρετε πάρα πολύ καλά. 
     Εμείς θεωρούμε –και καταλήγω κύριε Πρόεδρε- ότι θέλει μια μεγάλη στροφή στην κοινωνία. Ακόμη και κυβερνήσεις σαν την κυβέρνηση του Μπους αρχίζουν και σκέφτονται από τα 750.000.000.000 μήπως να δώσουμε για στα στεγαστικά και τα σπουδαστικά δάνεια κατ’ ευθείαν στους δικαιούχους, σας λέω για παράδειγμα.
     Και καταλήγω κύριε Πρόεδρε και ευχαριστώ για την άνεση χρόνου που μου δώσατε, με το εξής: Καταθέτω είκοσι σημεία του ΣΥ.ΡΙΖ.Α. για άμεσα μέτρα που πρέπει να παρθούν για τη νέα γενιά. Απλώς να αναφέρω εδώ κωδικά τέσσερεις άξονες. Ειδικό πρόγραμμα για την απασχόληση προσδιορισμένο ποσοτικά και χρονικά. 
     Δεύτερο, αντιμετώπιση του προβλήματος των επισφαλών σχέσεων είτε είναι «STAGE», είτε είναι ενοικιαζόμενοι, συμβασιούχοι, μπλοκάκια, τους αφαιρούνται συνεχώς δικαιώματα. 
     Τρίτον, λόγω της αναμενόμενης αύξησης της ανεργίας, στο 80% επίδομα ανεργίας σε σχέση με τον βασικό μισθό του κλάδου και 
     Τέταρτον, στοιχεία ενός κοινωνικού μισθού για στήριξη των νέων σήμερα που προβλέπει επιδότηση ενοικίου, δωρεάν αστικές μεταφορές, μειωμένα εισιτήρια στις υπεραστικές μεταφορές, στέγαση φοιτητών, δωρεάν σίτιση για όλους τους φοιτητές κ.λπ.. 
     Ευχαριστώ πολύ. 
     (Στο σημείο αυτό ο Πρόεδρος του ΣΥ.ΡΙΖ.Α. κ. Αλέκος Αλαβάνος, καταθέτει για τα Πρακτικά τις προαναφερθείσες προτάσεις, οι οποίες έχουν ως εξής:
     (Να μπουν οι σελίδες 22, 23, 24)
     ΠΡΟΕΔΡΟΣ (Δημήτριος Σιούφας): Ευχαριστούμε τον κ. Αλαβάνο. 
     Το λόγο έχει ο Πρωθυπουργός κ. Κώστας Καραμανλής. 
         ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Βάλατε με την ερώτησή σας θέματα μείζονος σημασίας, που αφορούν μάλιστα την παγκόσμια οικονομική κρίση, αφορούν τη χώρα, αφορούν τις συνέπειες που μπορεί να έχει στην απασχόληση της νέας γενιάς. Βάλατε πολύ σοβαρά ζητήματα και για τη χώρα και για την κοινωνία, θέματα κρίσιμα, που αφορούν άμεσα κάθε Έλληνα, κάθε νέο άνθρωπο, κάθε οικογένεια. Λυπάμαι, γιατί τελικά αποδείξατε ότι δεν ήρθατε τόσο γι’ αυτό, ότι δεν σας νοιάζουν τόσο αυτά· με τις αναφορές σε άλλα θέματα αποδείξατε ότι ήρθατε εδώ για μια παράσταση δημαγωγίας, για μια παράσταση κομματικής σκοπιμότητας!
         (Χειροκροτήματα από την πτέρυγα της Νέας Δημοκρατίας.)
         Κυρίες και κύριοι συνάδελφοι, οι νέοι στη χώρα μας, αλλά και σε ολόκληρη την Ευρώπη, εξακολουθούν να αποτελούν μια από τις πιο ευάλωτες ομάδες του πληθυσμού σε ό,τι αφορά την είσοδό τους στην αγορά εργασίας. Στα τέσσερα προηγούμενα χρόνια αναπτύξαμε συστηματικές προσπάθειες για να αναστρέψουμε την κατάσταση αυτή. Προχωρήσαμε σε πολιτικές για την ποιοτική αναβάθμιση της παιδείας, αλλά όμως συναντήσαμε «ασκήσεις επαναστατικής γυμναστικής», που υπηρετούν την καθήλωση. Προχωρήσαμε σε αλλαγές και μεταρρυθμίσεις που βελτιώνουν το επενδυτικό περιβάλλον και δημιουργούν νέες θέσεις εργασίας, αλλά και εκεί συναντήσαμε άρνηση και οργανωμένη αντίδραση. Προωθούμε τώρα συγκροτημένο πλαίσιο για τη στήριξη της πραγματικής οικονομίας, την προστασία της εργασίας, τη μείωση των επιτοκίων, αλλά συναντούμε διαστρέβλωση και λαϊκισμό.
         Τα προβλήματα όμως, κυρίες και κύριοι συνάδελφοι, δεν λύνονται με ευχές. Δεν μπορεί από τη μια να επισημαίνονται τα προβλήματα, και από την άλλη να οργανώνονται αντιδράσεις στα σχέδια για την επίλυσή τους. Δεν μπορεί οι πολιτικοί να μεταβάλλονται σε σχολιαστές των γεγονότων. Δεν μπορεί ο πολιτικός λόγος να εξαντλείται σε ευχολόγια, τα οποία μπορεί να είναι ευχάριστα σε όλους, αλλά δεν δίνουν λύση σε τίποτε, σε κανένα πρόβλημα. Κανένας, κυρίες και κύριοι συνάδελφοι, δεν ανταποκρίνεται στο χρέος του κατηγορώντας τους άλλους για τα πάντα. Όταν, λοιπόν, τίθεται το ερώτημα για τα μέτρα που λαμβάνονται, δεν μπορεί να αγνοούνται ούτε οι έως τώρα πολιτικές της Κυβέρνησης ούτε τα αποτελέσματά τους. 
         Η σύγκριση των στοιχείων για την εξέλιξη της ανεργίας τα τελευταία χρόνια δεν επιτρέπει αμφισβητήσεις. Θυμίζω ότι τον Μάρτιο του 2004 η ανεργία έφτανε στο 11,2%, ενώ τον περασμένο Αύγουστο είχε περιοριστεί στο 7,1%. Αυτή είναι η αλήθεια! 
         (Χειροκροτήματα από την πτέρυγα της Νέας Δημοκρατίας.) 
         Για τους άνδρες, από το 7,4% περιορίστηκε στο 4,5%, δηλαδή σ’ ένα ποσοστό που είναι από τα χαμηλότερα στην Ευρωζώνη. Για τους νέους, από το 30,2% μειώθηκε στο 19,2%. Είναι η μεγαλύτερη μείωση σε σχέση με όλες τις ηλικιακές ομάδες. Παρ’ όλα αυτά, η ανεργία στους νέους παραμένει σε υψηλά επίπεδα. Γι’ αυτό συνεχίζουμε τη στρατηγική που χαράξαμε τα προηγούμενα χρόνια. Βελτιώνουμε, συμπληρώνουμε και διευρύνουμε τα προγράμματα προώθησης της νεανικής και γυναικείας επιχειρηματικότητας, των νέων ελεύθερων επαγγελματιών, των επιδοτήσεων για την πρόσληψη ανέργων. Συνεχίζουμε τις μεταρρυθμίσεις για τη βελτίωση του επενδυτικού περιβάλλοντος, ώστε να υπάρξει περαιτέρω ανάπτυξη της επιχειρηματικότητας του Έλληνα και να βρουν διέξοδο οι νέοι μας, είτε ως νέοι επιχειρηματίες είτε ως αυτοαπασχολούμενοι είτε ως εργαζόμενοι σε νέες θέσεις εργασίας. Αναμφίβολα, η διεθνής συγκυρία επιτείνει ακόμη περισσότερο ένα πρόβλημα που ήταν και παραμένει μεγάλο. Στο διάστημα που ακολουθεί, πέρα από τα προγράμματα ενεργητικής στήριξης της απασχόλησης, προωθούμε μια σειρά παρεμβάσεις: 
         1. Σχεδιάζουμε τη σταδιακή απελευθέρωση κλειστών επαγγελμάτων, σε συνεννόηση με τους επαγγελματικούς φορείς. Είναι βασική προϋπόθεση για τη δημιουργία νέων θέσεων εργασίας, ειδικά για τους νέους και τις γυναίκες. 
         2. Επιδοτούμε τους νέους αγρότες με ποσά έως και 40.000 ευρώ, προκειμένου να παραμείνουν στη γη τους, να οργανωθούν ως σύγχρονοι επιχειρηματίες, να παράγουν και να προοδεύουν. 
         3. Προετοιμάσαμε την προκήρυξη, μέσω του ΟΑΕΔ, νέων θέσεων εργασίας, που μέχρι το τέλος του 2009 θα προσεγγίσουν τις 200.000.
         Η Κυβέρνηση, κυρίες και κύριοι συνάδελφοι, αναπτύσσει και θα αναπτύξει κάθε εφικτή προσπάθεια. Έχουμε πλήρη συναίσθηση της κρισιμότητας των περιστάσεων. Έχουμε σαφή γνώση των προβλημάτων της νέας γενιάς. Δεν πρόκειται, όμως, να κολακέψουμε κανέναν με ψεύτικα λόγια. Είμαστε έτοιμοι και αποφασισμένοι να κάνουμε ό,τι είναι δυνατόν για να περιορίσουμε τις δυσμενείς επιπτώσεις της διεθνούς συγκυρίας, αλλά και για να διασφαλίσουμε μια καλύτερη επόμενη ημέρα. Είναι χρέος μας απέναντι στον τόπο, και κυρίως χρέος μας απέναντι στους νέους ανθρώπους της χώρας. Ακούμε όλες τις προτάσεις και υιοθετούμε κάθε γόνιμη ιδέα, κάθε εφικτό μέτρο, με υπευθυνότητα, με σοβαρότητα, αλλά και με έγνοια για το αύριο.
         Οι δήθεν απλόχερες πολιτικές δεν σημαίνουν, κυρίες και κύριοι συνάδελφοι, ενδιαφέρον για τον πολίτη· σημαίνουν υποταγή των πάντων σε κομματικές σκοπιμότητες· σημαίνουν αδιαφορία για την οικονομία και τις αντοχές της· σημαίνουν απόπειρα εμπαιγμού των πολιτών σε βάρος του συμφέροντός τους σημαίνουν επικίνδυνη άγνοια σε τελική ανάλυση. Κάνουν τεράστιο λάθος όσοι εγκλωβίζονται στην επιδίωξη εφήμερων εντυπώσεων. Η κρίση που βαραίνει σήμερα ολόκληρη την παγκόσμια κοινότητα δεν έχει προηγούμενο.  Η κρισιμότητα των περιστάσεων δεν επιτρέπει εύκολα και μεγάλα λόγια, δεν επιτρέπει ανεύθυνες, επιπόλαιες, λαϊκίστικες συμπεριφορές από κανέναν. Είμαστε σε μιαν άλλη εποχή για την παγκόσμια οικονομία· είμαστε σε μια εποχή κραδασμών και μηδενικής ορατότητας για τις οικονομίες όλου του κόσμου· είμαστε σε μια εποχή αυξημένης ευθύνης. Όλοι έχουμε ευθύνες. Η πρόκληση είναι για όλους ξεκάθαρη: Εντυπώσεις ή ουσιαστικό αποτέλεσμα; Επιπολαιότητα ή σοβαρότητα; Ανευθυνότητα ή υπευθυνότητα; Ευχολόγια ή πραγματικές λύσεις;
         (Χειροκροτήματα από την πτέρυγα της Νέας Δημοκρατίας.)
         ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, ζητώ το λόγο επί προσωπικού, με βάση τον Κανονισμό.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, θα μου επιτρέψετε να σας πω…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Όχι, δεν σας επιτρέπω.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, ακούστε με παρακαλώ. Από τον Κανονισμό, δεν υπάρχει διαδικασία απάντησης ούτε επί προσωπικού ζητήματος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αφήστε με να εξηγήσω γιατί υπάρχει.
      ΠΡΟΕΔΡΟΣ (Δημήτριος Σιούφας): Κύριε Πρόεδρε, εάν δεν σεβαστούμε εμείς τον Κανονισμό, ποιός θα τον σεβαστεί;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Γνώμη για τον Κανονισμό έχουμε όλοι. Ακούστε με και πέστε μου ότι δεν υπάρχει μετά. Δεν μπορείτε να μου αφαιρέσετε τον λόγο, όμως, επειδή αφορά τον Πρωθυπουργό.
      ΠΡΟΕΔΡΟΣ (Δημήτριος Σιούφας): Όχι κύριε Πρόεδρε, με συγχωρείτε πάρα πολύ, ο Κανονισμός δεν κάνει διακρίσεις στην εφαρμογή του.
      Κύριε Πρόεδρε, θα παρακαλέσω πάρα πολύ, διότι θα αρχίσουμε ένα προηγούμενο το οποίο δεν θα έχει τελειωμό. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Δεν υπάρχει προηγούμενο και επόμενο.
      ΠΡΟΕΔΡΟΣ (Δημήτριος Σιούφας): Η διαδικασία των επικαίρων ερωτήσεων και προς τον Πρωθυπουργό και των Βουλευτών προς τους Υπουργούς, δεν έχει πρόνοια άλλη από αυτή την οποία περιλαμβάνετε μέσα στα σχετικά άρθρα. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Το προσωπικό και το διαδικαστικό υφίσταται για όλα τα θέματα. Από την ψήφιση του προϋπολογισμού, μέχρι οτιδήποτε άλλο. Και σας παρακαλώ, δώστε μου αυτόν τον ελάχιστο χρόνο που δικαιούμαι.
      ΠΡΟΕΔΡΟΣ (Δημήτριος Σιούφας): Έχετε το λόγο για ένα λεπτό, κύριε Πρόεδρε, εφόσον επιμένετε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, ο Πρωθυπουργός της χώρας μας με προσέβαλε με τον χειρότερο τρόπο που μπορούσα εγώ να προσβληθώ μέσα σε αυτήν την Αίθουσα, λέγοντάς μου και ερμηνεύοντας προθέσεις ότι ειδικά γι’ αυτό το θέμα που με αφορά  πάρα πολύ και το βιώνω, το θέμα της νεολαίας, δεν θέλησα να μιλήσω για την νεολαία…
      (Θόρυβος στην Αίθουσα)
      (Κωδωνοκρουσίες)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Σταματήστε, κύριοι συνάδελφοι, ακούστε και καταλάβετε. 
      …αλλά, έκαναν, δημαγωγική παράσταση. Και δεν έχει κανένα δικαίωμα να κάνει ερμηνεία προθέσεων, τη στιγμή κιόλας που όταν αυτός μιλούσε για τις προθέσεις του εγώ ήμουν ιδιαίτερα ευγενής, λέγοντας ότι ακόμη και εάν θέλει ο ίδιος να στρέψει τη θεματολογία της ενημέρωσης στην οικονομική κατάσταση, δεν το μπορεί για πολλούς άλλους λόγους.
      Καταλήγοντας, κύριε Πρόεδρε, δεν ζητώ από τον Πρωθυπουργό να ανακαλέσει. Δεν το έχει κάνει μέχρι τώρα. Γιατί, εάν ο Πρωθυπουργός ανακαλούσε πολιτικές και στάσεις που είχε ακολουθήσει μέχρι τώρα και που δημιούργησαν τόση ζημιά, θα ήταν καλύτερες οι δυνατότητες και το αύριο για τη χώρα μας.
      Ευχαριστώ πολύ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, γίνεται γνωστό στο Σώμα, ότι από τα άνω δυτικά θεωρεία παρακολουθούν την Συνεδρίασή μας, αφού πρώτα ξεναγήθηκαν στις χώρου του Μεγάρου της Βουλής, σαράντα τέσσερις μαθήτριες και μαθητές και τρεις συνοδοί καθηγητές από το 5ο Γυμνάσιο Περιστερίου.
      Η Βουλή των Ελλήνων τους καλωσορίζει . Τους ευχόμαστε καλή πρόοδο και να είναι καλότυχα.
      (Χειροκροτήματα από όλες τις πτέρυγες της Βουλής)
      Ακολουθεί η τέταρτη με αριθμό 277/ 7/17.11.2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεωργίου Καρατζαφέρη προς τον Πρωθυπουργό, σχετικά με τη διενέργεια τουρκικών ερευνών εντός της Ελληνικής υφαλοκρηπίδας κ.λπ..
      Η επίκαιρη ερώτηση έχει ως ακολούθως: 
      «Θέμα: Διενέργεια τουρκικών πετρελαϊκών ερευνών εντός της Ελληνικής υφαλοκρηπίδας.
      Κύριε Πρωθυπουργέ,
      Το τριήμερο 14-16 Νοεμβρίου το νορβηγικό πλοίο «MALENE OSTERVOLD» με τη συνοδεία της τουρκικής φρεγάτας «GEDIZ»πραγματοποίησε πετρελαϊκές έρευνες για λογαριασμό της Τουρκίας, σε περιοχή εντός της ελληνικής υφαλοκρηπίδας, ογδόντα μίλια νότια του Καστελόριζου».
      Το γεγονός ερμηνεύεται από πολλούς αναλυτές ως έμπρακτη αμφισβήτηση των κυριαρχικών μας δικαιωμάτων και πρόθεση δημιουργίας τετελεσμένων από πλευράς Τουρκίας. Επιπλέον, ως δοκιμασία των ορίων αντοχής της Ελλάδας στην πιθανότητα της δημιουργίας έντασης ή ενδεχομένως και ναυτικής εμπλοκής στο Αιγαίο. 
      Ερωτάσθε:
1. Πώς σκοπεύετε να αντιδράσετε στην έμπρακτη αμφισβήτηση των ελληνικών κυριαρχικών δικαιωμάτων;
      2. Είναι στα σχέδια της ελληνικής Κυβέρνησης η πραγματοποίηση πετρελαϊκών ερευνών εντός των ορίων της θαλάσσιας ελληνικής επικράτειας;»
     Το λόγο έχει ο Πρωθυπουργός κ. Κώστας Καραμανλής. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, στην απόπειρα που εκδηλώθηκε τις τελευταίες ημέρες στα νότια του Καστελόριζου η Ελλάδα αντέδρασε με άμεσο, ψύχραιμο, υπεύθυνο και αποτελεσματικό τρόπο. Πέτυχε, έτσι, έναν διττό στόχο: αφενός απέτρεψε την καθ’ οιονδήποτε τρόπο de facto διεκδίκηση τμήματος της ελληνικής υφαλοκρηπίδας στη συγκεκριμένη θαλάσσια περιοχή, και αφετέρου απεσόβησε την πρόκληση έντασης, που, ασφαλώς, δεν ωφελεί ούτε τον ελληνικό ούτε τον τουρκικό λαό. 
     Τις τουρκικές ενέργειες τις παρακολούθησαν και τις αντιμετώπισαν αποτελεσματικά, σε πλήρη συντονισμό, τα Υπουργεία Εξωτερικών και Εθνικής Άμυνας. Έγιναν άμεσα όλα τα απαραίτητα διαβήματα, όλες οι ενδεδειγμένες κινήσεις, έτσι ώστε να προστατευθούν τα ελληνικά δίκαια και συμφέροντα στην περιοχή. Πέραν αυτών, η Ελλάδα διατηρεί ανοικτές όλες τις δυνατότητες ενημέρωσης, όπου κριθεί σκόπιμο, για τις μονομερείς ενέργειες της Τουρκίας. 
     Κυρίες και κύριοι συνάδελφοι, οι ελληνικές θέσεις είναι ακλόνητα θεμελιωμένες στο Διεθνές Δίκαιο, στις διεθνείς συνθήκες και, βέβαια, στο Δίκαιο της Θάλασσας, όπως διαμορφώθηκε και καταγράφηκε στην τελευταία Σύμβαση του Οργανισμού Ηνωμένων Εθνών. 
     Οι μονομερείς τουρκικές ενέργειες που έγιναν στην ελληνική υφαλοκρηπίδα, χωρίς προηγούμενη συναίνεση της Ελλάδας, δεν έχουν καμία νομική βάση· δεν διαμορφώνουν καθ’ οιονδήποτε τρόπο προηγούμενο· δεν μπορεί να θέσουν σε οποιαδήποτε αμφιβολία ελληνικά κυριαρχικά δικαιώματα. 
     Η Ελλάδα έχει και διατηρεί ακέραιη τη δυνατότητα να ασκεί όλα τα δικαιώματά της στο Αιγαίο και την Ανατολική Μεσόγειο, όπως προκύπτουν από τις διεθνείς συνθήκες, το Διεθνές Δίκαιο και, βέβαια, το Δίκαιο της Θάλασσας. Η Ελλάδα τήρησε και τηρεί αταλάντευτα μία σταθερή γραμμή: Πρώτον, υπάρχει μία ουσιαστική εκκρεμότητα μεταξύ των δύο χωρών, και η εκκρεμότητα αυτή αφορά στην οριοθέτηση της υφαλοκρηπίδας. Δεύτερον, η διαφορά αυτή μπορεί και πρέπει να λυθεί ειρηνικά, με την αξιοποίηση και της δυνατότητας κοινής προσφυγής στο Διεθνές Δικαστήριο της Χάγης. Η Ελλάδα ουδέποτε αρνήθηκε την εξεύρεση λύσης στο ζήτημα αυτό· αντιθέτως μάλιστα, επεδίωξε και επιδιώκει την επίλυση της εκκρεμότητας.
       Όλοι γνωρίζουμε ότι η πορεία των ελληνοτουρκικών σχέσεων δεν υπήρξε ευθύγραμμη. Περάσαμε ήρεμες περιόδους, περάσαμε όμως και περιόδους έντασης, περάσαμε και στιγμές επικίνδυνων τριβών και κρίσεων. Επιδιώξαμε και επιδιώκουμε να ενισχύσουμε τις θετικές προοπτικές, να περιορίσουμε τις δύσκολες περιόδους, να αποκλείσουμε εντάσεις και κρίσεις, ακολουθώντας όμως σε κάθε περίπτωση έναν απαράβατο, θεμελιώδη κανόνα: την αποτελεσματική προάσπιση των δικαίων και των εθνικών μας συμφερόντων. 
     Η στάση μας, κυρίες και κύριοι συνάδελφοι, είναι ξεκάθαρη: Δεν νοείται και δεν γίνεται δεκτή η παραμικρή, η ελάχιστη βλάβη στα εθνικά μας δίκαια, στα εθνικά μας συμφέροντα, στα κυριαρχικά μας δικαιώματα. Επιμένουμε, ταυτόχρονα, στην επιδίωξή μας για βελτίωση και πλήρη εξομάλυνση των διμερών σχέσεων. Αυτήν την πολιτική υπηρετεί και η στάση μας σε ό,τι αφορά την ευρωπαϊκή προοπτική της γείτονος. Επανειλημμένα έχουμε  υπογραμμίσει, έχουμε ξεκαθαρίσει ότι η πρόοδος, ο ρυθμός και το αποτέλεσμα της ευρωπαϊκής προοπτικής για τη γείτονα- μιας προοπτικής που η Ελλάδα ανυπόκριτα υποστηρίζει -εξαρτάται πρωτίστως από την ίδια την Τουρκία. Εξαρτάται από την έμπρακτη ανταπόκρισή της στις αρχές, στους κανόνες και τα προαπαιτούμενα που έχουν, με σαφήνεια και καθαρότητα, καθοριστεί στα κείμενα της Ευρωπαϊκής Ένωσης -κείμενα που αποτελούν το πλαίσιο και τη βάση της ενταξιακής διαδικασίας, της ενταξιακής πορείας, της ευρωπαϊκής προοπτικής της γειτονικής χώρας. 
     Η Ελλάδα με πολλές και αποτελεσματικές προσπάθειες έχει εντάξει στο πλαίσιο αυτό και ζητήματα ειδικού ελληνικού ενδιαφέροντος. Τα ζητήματα αυτά είναι, ουσιαστικά, ευρωτουρκικά, είναι ζητήματα που αφορούν και απασχολούν πλέον τις ευρωτουρκικές σχέσεις. Αναφέρομαι, για παράδειγμα, στην αναχρονιστική και εκτός ευρωπαϊκής λογικής τουρκική πολιτική του «casus belli». Αναφέρομαι, γενικότερα, στην ανάγκη αποφυγής από πλευράς της Τουρκίας ενεργειών που μπορεί να δημιουργήσουν ένταση μεταξύ των δύο χωρών. 
     Η επιτυχία της ελληνικής εξωτερικής πολιτικής απεικονίζεται με σαφήνεια στην Έκθεση Προόδου για την Τουρκία, που υιοθετήθηκε πρόσφατα από την Ευρωπαϊκή Επιτροπή. Οι ελληνικές θέσεις, κυρίες και κύριοι συνάδελφοι, είναι ξεκάθαρες, και η στάση της Κυβέρνησης σταθερή: Πράξεις αυθαιρεσίας, πράξεις αμφισβήτησης του Διεθνούς Δικαίου, πράξεις σε βάρος των κυριαρχικών μας δικαιωμάτων δεν παράγουν κανένα νομικό αποτέλεσμα· δεν γίνονται ανεκτές· δεν βοηθούν, αλλά βλάπτουν τις διμερείς σχέσεις. 
     Η Ελλάδα έχει την ειλικρινή βούληση να εργασθεί για τη βελτίωση των ελληνοτουρκικών σχέσεων. Ταυτόχρονα, όμως, έχει αταλάντευτη τη βούληση και την αποφασιστικότητα να διαφυλάξει στο ακέραιο τα δίκαια και τα εθνικά της συμφέροντα. Από αυτή τη σταθερή γραμμή δεν μετακινηθήκαμε, δεν μετακινούμαστε και δεν πρόκειται να μετακινηθούμε! 
     (Χειροκροτήματα από την πτέρυγα της Νέας Δημοκρατίας.)
     ΠΡΟΕΔΡΟΣ (Δημήτριος Σιούφας): Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο.
     ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κατ΄ αρχάς, θα ήθελα να πω χρόνια πολλά σε όσους γιορτάζουν σήμερα. Μεγάλη μέρα για την Ορθοδοξία τα Εισόδια της Θεοτόκου και ιδιαίτερα να θυμηθούν την Παναγιά αυτοί που έχουν την ανάγκη της καθημερινώς, με τις επικλήσεις, «Βοήθα Παναγιά», από την κατάσταση στην οποία βρίσκονται. 
     Ένα σχόλιο γι’ αυτά που ακούστηκαν πριν από λίγο από τον κ. Αλαβάνο. Εγώ νομίζω ότι δεν είναι υποκριτικό το ενδιαφέρον του για τη νεολαία. Ίσως, όμως, να μπορούσε να βοηθήσει και το Μήτσο και το Θανάση και τον Προκόπη και τη Δήμητρα, στέλνοντας τον Αλέξη να τους πει, πώς, στην ηλικία αυτή, μπορεί να κάνει μία κατασκευαστική εταιρεία με δυνατότητα δημοσίων έργων. 
     (Χειροκροτήματα από την πτέρυγα του ΛΑ.Ο.Σ.)
     Το σημερινό θέμα, κύριε Πρωθυπουργέ, δεν μπορεί να επενδυθεί ούτε με στείρο εθνικισμό, ούτε να ναρκοθετηθεί από άκρατο λαϊκισμό. Είναι ένα ιδιαίτερα σοβαρό θέμα. Γιατί η Τουρκία επέλεξε να κάνει τις έρευνες σ’ αυτό το σημείο του Αιγαίου, το οποίο έχει και το λιγότερο απόθεμα πετρελαίου από όλη τη λεκάνη του Αιγαίου; Γιατί δεν πήγε σε μία περιοχή δική της και οικεία, ανατολικά της Λέσβου, στα δικά της χωρικά ύδατα, όπου τα αποθέματα από τις μετρήσεις που έχουν γίνει φέρονται να είναι μεγαλύτερα απ’ αυτά που βρίσκονται νοτίως του Καστελόριζου; 
     Πήγε με σχεδιασμό, με μία συγκεκριμένη στρατηγική για να παράξει διάφορα αποτελέσματα. Το θέμα είναι, γιατί εμείς πρέπει να εγκλωβιστούμε στην υφαλοκρηπίδα και στην αμφισβήτηση που έχει η Τουρκία και δεν πάμε στην Α.Ο.Ζ., την αποκλειστική οικονομική ζώνη; Είναι τα τρία γράμματα τα οποία τρέμει η Τουρκία. Είναι πολύ αδύνατη η επιχειρηματολογία της Τουρκίας, κύριε Πρωθυπουργέ.
     Εγώ θα ήθελα να παραπέμψω τα αρμόδια Υπουργεία, τα οποία αναφέρονται, στο πολύ καλό βιβλίο του καθηγητή του Μέριλαντ κ. Καρυώτη «Crisis of the law of the sea». Εκεί θα βρούμε και απαντήσεις και ιδέες για να μπορέσουμε να αντιμετωπίσουμε το θέμα αυτό. Γιατί ποια είναι η διαφορά μεταξύ υφαλοκρηπίδας και Α.Ο.Ζ.; Στο Δίκαιο της Θαλάσσης του 1982 υπάρχει ρητή δέσμευση ότι  Α.Ο.Ζ. έχει και το νησί. Εκεί, λοιπόν, η Τουρκία ξέρει ότι υστερεί. Εάν πάμε, λοιπόν, στα διακόσια μίλια στον Α.Ο.Ζ. –αφήστε την υφαλοκρηπίδα θα την αντιμετωπίσουμε εν συνεχεία- τότε, λοιπόν, αποκλείουμε την Τουρκία. Εάν αναπτύξουμε τον Α.Ο.Ζ. εμείς, όπως και η Κύπρος, τότε γειτνιάζει ο δικός μας Α.Ο.Ζ. με την Κύπρο και αυτός είναι ο φόβος της Τουρκίας η οποία θέλει να μπει ανάμεσά μας με ένα δικό της Α.Ο.Ζ.. Εκεί, λοιπόν, είναι και το θέμα. Α.Ο.Ζ. έχει κάνει η Τουρκία με τη Σοβιετική Ένωση και τις υπόλοιπες χώρες των Βαλκανίων εδώ και αρκετά χρόνια. Α.Ο.Ζ. έχει κάνει η Ευρωπαϊκή Ένωση σε όλα τα θαλάσσια σύνορα εκτός της Μεσογείου, κάτω από την πίεση της Τουρκίας. 
     Είναι ένα θέμα διπλωματικό -λοιπόν, που θα μπορούσαμε εμείς να  πετύχουμε- να πιέσουμε δηλαδή τις Βρυξέλλες να θεσπίσει Α.Ο.Ζ. και στη Μεσόγειο. Τότε αυτομάτως εμείς θα είμαστε κερδισμένοι της υπόθεσης, χωρίς να εμπλακούμε σε επικίνδυνα παιχνίδια με την Άγκυρα.
      Η πίεσή μας προς τις Βρυξέλλες πρέπει να είναι η εξής: «Όπως έχετε A.O.Z. στη Βαλτική, στον Ατλαντικό, να γίνει A.O.Z. και εις τη Μεσόγειο. Αυτό είναι το ζητούμενο. 
      Επειδή για όλα αυτά τα θέματα γνωρίζουμε όλοι ότι πάντα υπάρχει ο χωροφύλαξ της περιοχής, ο Αμερικανός, πρέπει να σας πω ότι από τις 10 Μαρτίου του 1983, ο Αμερικανός έχει θεσπίσει τον A.O.Z. από την εποχή του Ρήγκαν. Και έχει, μάλιστα, βάλει A.O.Z. σε όλα τα νησιά της Αμερικής. Όταν, λοιπόν, οι ίδιες οι Ηνωμένες Πολιτείες της Αμερικής, ο χωροφύλακας, έχει θεσπίσει A.O.Z. στα δικά της νησιά, δεν θα μπορέσει εύκολα να αρνηθεί στα δικά μας νησιά τα A.O.Z., τα οποία επαρκώς, επαναλαμβάνω, και σίγουρα ασφαλίζονται μέσα από τη Συνθήκη του Δικαίου της Θάλασσας. 
      Διερωτώμαι πράγματι: Σε διάστημα τριάντα χρόνων έχουμε περάσει τρεις κρίσεις με την Τουρκία. Μία το ΄76, μία το ΄87, και μια ακόμα το ΄96. Έχουν περάσει περισσότερα από δέκα χρόνια και δεν έχουμε κρίση, ίσως γιατί υπάρχει αυτό το φλερτ με την Ευρωπαϊκή Ένωση και τους απωθεί. Γιατί εμείς λοιπόν δεν έχουμε θέσει εδώ και τριάντα χρόνια τον A.O.Z. και έχουμε μείνει στην υφαλοκρηπίδα, όπου έχουν κάποια ερείσματα; Έχουμε, βεβαίως, εμείς το δίκιο, άλλα κάποια ερείσματα μπορούν και ψελλίζουν, ενώ στον A.O.Z. δεν έχουν κανένα. Όπως αυτοί έκαναν A.O.Z. με την Σοβιετική Ένωση, A.O.Z. με τη Ρουμανία και τη Βουλγαρία, να προχωρήσουμε και εμείς σε A.O.Z.. Αυτή είναι η λύση. Διαφορετικά, οι Τούρκοι οσάκις βρίσκουν ευκαιρία, κύριε Πρωθυπουργέ, θα έρχονται εδώ να δημιουργούν προβλήματα, υποθήκες, προϋποθέσεις πιο έντονης αμφισβήτησης εις το μέλλον. Εκτός, βεβαίως, από το Καστελόριζο, που σας θυμίζω ότι εκεί, στην ευρύτερη περιοχή, είχαμε και την αερομαχία που στοίχισε την πτώση του αεροπλάνου και τον ηρωικό θάνατο του Ηλιάκη, διεκδικούν ακόμα και τη Γαύδο, λίγο παρακάτω από την Κρήτη. Καλύτερα, λοιπόν, το «προλαμβάνειν», παρά το «θεραπεύειν» και είμαι σίγουρος ότι θα επιδείξετε την πρέπουσα προσοχή και πρωτοβουλία. 
      (Χειροκροτήματα από την πτέρυγα του Λαϊκού Ορθόδοξου Συναγερμού) 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κωνσταντίνος Καραμανλής. 
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, αυτή η Κυβέρνηση, όπως άλλωστε και όλες οι προηγούμενες, έχει ως στρατηγική επιδίωξη τη βελτίωση, την εξομάλυνση των ελληνοτουρκικών σχέσεων. Η πολιτική αυτή, που έμπρακτα και με συνέπεια την ακολουθεί η Ελλάδα, είχε και έχει μια αμετακίνητη αφετηρία, που, ταυτόχρονα, είναι και απαράβατος όρος: τον αμοιβαίο σεβασμό του Διεθνούς Δικαίου, των διεθνών συνθηκών, των διεθνών συμφωνιών. 
      Κομβικής σημασίας και σπουδαιότητας στο πλέγμα του Διεθνούς Δικαίου είναι η Διεθνής Σύμβαση για το Δίκαιο της Θάλασσας του Οργανισμού Ηνωμένων Εθνών. Οι διατάξεις, οι πρόνοιες της Σύμβασης αυτής, σε συνδυασμό με όλες τις σχετικές διεθνείς συνθήκες και συμφωνίες, διέπουν το καθεστώς του Αιγαίου και όλων των ελληνικών νησιών. 
      Δυστυχώς, η Τουρκία εδώ και δεκαετίες, συγκεκριμένα από το 1973, αμφισβητεί –αυθαίρετα και αβάσιμα- σημαντικά τμήματα της ελληνικής υφαλοκρηπίδας. 
      Η Ελλάδα ουδέποτε αρνήθηκε την εξεύρεση λύσης στο ζήτημα αυτό. Αντιθέτως, επεδίωξε και επιδιώκει την επίλυση της εκκρεμότητας, την οριοθέτηση της υφαλοκρηπίδας. 
      Πράξεις αυθαιρεσίας και αμφισβήτησης του Διεθνούς Δικαίου δεν συμβάλλουν σ’ αυτήν την κατεύθυνση· ίσα ίσα, την υποσκάπτουν. Δεν έχουν θέση στις σχέσεις δύο γειτονικών χωρών, δεν έχουν σχέση με τη φιλοσοφία, τις αρχές, τους κανόνες της διεθνούς και, πάνω απ’ όλα, της ευρωπαϊκής πρακτικής. Και, βέβαια, δεν είναι αποδεκτές από την Ελλάδα. 
      Η Ελλάδα, κυρίες και κύριοι συνάδελφοι, εργάζεται ειλικρινά και εποικοδομητικά για τη βελτίωση του κλίματος, αλλά και του περιεχομένου των σχέσεών της με τη γειτονική Τουρκία. Είναι θετικό ότι σήμερα έχει αναπτυχθεί διμερής συνεργασία σε πολλούς τομείς: στον ενεργειακό, τον τραπεζικό, τον τουριστικό, τον εμπορικό, τον επιχειρηματικό. Η επικοινωνία των δύο λαών έχει ενισχυθεί και συνεχίζει να αναπτύσσεται. 
      Επιπλέον, η επικοινωνία σε πολιτικό, αλλά και σε υπηρεσιακό επίπεδο, έχει αποκτήσει ουσία. Έχουν συμφωνηθεί και κατά βάση εφαρμόζονται μια σειρά από Μέτρα Οικοδόμησης Εμπιστοσύνης. Δυστυχώς, πολλές φορές κάποια από τα μέτρα αυτά παραγνωρίζονται ή παραβιάζονται από την τουρκική πλευρά. Ανάμεσά τους είναι και η ελλιπής ανταπόκριση της γείτονος στην ανάγκη ουσιαστικής συνεργασίας για την αντιμετώπιση του προβλήματος της παράνομης μετανάστευσης. Δεν εφαρμόζεται, όπως θα έπρεπε, το συμβατικό πλαίσιο που προβλέπει και καθορίζει τη συνεργασία των δύο κρατών στο κρίσιμο αυτό θέμα. Και αυτό το έχουμε θέσει, όπως οφείλουμε, και στα διεθνή και στα ευρωπαϊκά φόρα. 
      Τίθεται, έτσι, ένα ουσιώδες ερώτημα, κυρίες και κύριοι συνάδελφοι: το ερώτημα αν είμαστε ικανοποιημένοι από το βαθμό της έως τώρα ανταπόκρισης της Τουρκίας στην ειλικρινή βούληση της Ελλάδας για διαρκή βελτίωση των σχέσεών μας. Απαντώ ευθέως: Όχι, δεν είμαστε ικανοποιημένοι. Η Τουρκία οφείλει να κάνει περισσότερα, ουσιαστικότερα βήματα προς την κατεύθυνση της αμοιβαία επωφελούς βελτίωσης των σχέσεών της με την Ελλάδα και, κατά προέκταση, με την Ευρωπαϊκή Ένωση. 
      (Στο σημείο αυτό, την Προεδρική Έδρα καταλαμβάνει ο  Γ΄ Αντιπρόεδρος της Βουλής, ο κ. ΑΝΑΣΤΑΣΙΟΣ ΝΕΡΑΝΤΖΗΣ.)
      Η Ελλάδα δεν θέλει ένταση, αλλά βελτίωση και πλήρη αποκατάσταση των διμερών σχέσεων. Δεν πρόκειται, όμως, να δεχθεί τετελεσμένα γεγονότα σε καμία περίπτωση. Υπερασπίζεται με σταθερότητα τις θέσεις της, υπερασπίζεται με ψυχραιμία και αποφασιστικότητα τα εθνικά μας δίκαια, τα εθνικά μας συμφέροντα. 
      Πολύτιμο εφόδιο στην προσπάθεια αυτή -στις προσπάθειες όλων των ελληνικών κυβερνήσεων- είναι η εθνική σύμπνοια όλων ανεξαιρέτως των πολιτικών δυνάμεων της χώρας. Εντυπωσιασμοί για την εξυπηρέτηση παροδικών σκοπιμοτήτων δεν ωφελούν. Πορευόμαστε με σοβαρότητα, με νηφαλιότητα, με αποφασιστικούς χειρισμούς. Αυτό υπαγορεύει η εποχή, αυτό επιβάλλουν οι περιστάσεις, αυτό απαιτεί ο ελληνικός λαός!
      (Χειροκροτήματα από την πτέρυγα της Νέας Δημοκρατίας.)
      ΠΡΟΕΔΡΕΥΩΝ (Αναστάσιος Νεράντζης): Θα συζητηθεί τώρα η πρώτη με αριθμό 282/18-11-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ηλία Λαμπίρη προς τον Υπουργό Υγείας και Κοινωνικής Αλληλεγγύης σχετικά με την λειτουργία του Πανεπιστημιακού Νοσοκομείου «ΑΤΤΙΚΟΝ» κ.λπ.. 
      Το κείμενο της επίκαιρης ερώτησης του  συναδέλφου μας, του  Καθηγητή κ. Λαμπίρη, έχει ως εξής: 
      «Το Πανεπιστημιακό «ΑΤΤΙΚΟ» Νοσοκομείο πρακτικά δεν λειτουργεί τις τελευταίες έξι εβδομάδες, ενώ η ατμόσφαιρα μεταξύ γιατρών και λοιπών εργαζομένων είναι ιδιαίτερα τεταμένη. Το Νοσοκομείο ολοκληρώθηκε το 2003 και πέντε χρόνια μετά αδυνατεί ακόμα να εφημερεύει επί εικοσιτετραώρου βάσεως. Ο βασικότερος λόγος είναι η έλλειψη νοσηλευτικού προσωπικού. Το Υπουργείο Υγείας δεν φρόντισε να στελεχώσει το νοσοκομείο με νοσηλευτικό προσωπικό. Αντίθετα, επέστρεψε εβδομήντα νοσηλευτές σε άλλες Υπηρεσίες, ενώ δεν κατάφερε να κρατήσει σαράντα νοσηλευτές που εξειδικεύονταν σε αυτό το νοσηλευτικό ίδρυμα, οι οποίοι και αποχώρησαν. Την προηγούμενη εβδομάδα υπέβαλαν την παραίτησή τους από τα καθήκοντα τους είκοσι οκτώ προϊστάμενοι τμημάτων, επειδή δεν μπορούσαν υπό τις παρούσες συνθήκες να προσφέρουν ασφαλή και ποιοτική νοσηλευτική φροντίδα. 
      Τέλος, σοβαρές είναι και οι δυσκολίες στην εκπαίδευση των φοιτητών της Ιατρικής Σχολής και των ειδικευομένων γιατρών, κάτι που είναι βαρύνουσας σημασίας. Οι κλινικές και τα εργαστήρια χορηγούν πλήρη ειδικότητα στους ειδικευομένους γιατρούς. 
      Στις προϋποθέσεις όμως, προκειμένου μία εκπαιδευτική μονάδα να χορηγεί πλήρη ειδικότητα, είναι η εικοσιτετράωρη εφημερία των γιατρών, κάτι που δεν συμβαίνει στο «ΑΤΤΙΚΟ». 
      Για τους λόγους αυτούς, ερωτάται ο κύριος Υπουργός:
      1.Ποια άμεσα μέτρα προτίθεται να πάρει η Κυβέρνηση και με ποιο χρονοδιάγραμμα, προκειμένου να συνεχιστεί απρόσκοπτα η λειτουργία του Νοσοκομείου «ΑΤΤΙΚΟ»; 
      2.Τι σκοπεύει να πράξει η Κυβέρνηση, προκειμένου να διασφαλιστεί η εκπαίδευση των φοιτητών της Ιατρικής και των ειδικευομένων γιατρών που εκπαιδεύονται σε αυτό το νοσηλευτικό ίδρυμα;».
      Στην επίκαιρη ερώτηση του κ. Λαμπίρη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Ορίστε, κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κύριε Πρόεδρε. 
      Αγαπητέ συνάδελφε, καλοδεχούμενη η κριτική, εγώ θα έλεγα αναγκαία και επιβεβλημένη η όποια αντιπολιτευτική τακτική, κατακριτέες όμως οι υπερβολές που φτάνουν στη διαστρέβλωση. Διότι τα περισσότερα από αυτά που αναφέρετε δεν ισχύουν. Εάν δεν σας γνώριζα προσωπικά –και ξέρω το χαρακτήρα και την ποιότητά σας- ειλικρινά θα έλεγα και θα έδινα απάντηση σε ένα από τα δύο που μπορεί να υπάρχουν: Ή άγνοια ή σκοπιμότητα. Δεν υπάρχει κανένα από αυτά. 
    Εγώ πιστεύω ότι «παρασυρθήκατε», επιτρέψτε μου την έκφραση, από τον αντιπολιτευτικό oίστρο που επικρατεί τις τελευταίες ημέρες και έχει στοχοποιήσει το χώρο της υγείας και δημιουργεί ένα πρόβλημα, διότι τα θέματα της υγείας δεν προσφέρονται για τέτοιου είδους αντιπολιτευτική τακτική. Αν ξεπεράσει κάποιος το κρίσιμο σημείο, από εκεί και πέρα δημιουργούνται προβλήματα και αντί να προφυλάξουμε το δημόσιο σύστημα υγείας που επανειλημμένα έχω δηλώσει και έχω αποδείξει και προσωπικά ότι το υπερασπίζομαι με όλες μου τις δυνάμεις, γιατί είμαι φανατικά προσηλωμένος, τότε κινδυνεύει να απαξιωθεί από τις ίδιες τις ενέργειες. 
    Θέλετε να κάνουμε μαζί ένα οδοιπορικό στη λειτουργία, στη σύνθεση, στο τι προσφέρει το «ΑΤΤΙΚΟ» Νοσοκομείο από το 2003 –το 2002 το εγκαινιάσατε- να συζητήσουμε μαζί όλα τα στοιχεία για να δούμε ποιος ενίσχυσε αυτό το νοσοκομείο και αν αληθεύουν τα όσα εσείς λέτε; Ποιο ήταν το νοσηλευτικό προσωπικό στις 31 Δεκεμβρίου 2003, κύριοι συνάδελφοι; Πολλοί λιγότεροι από  τριακόσιοι. Πόσοι είναι σήμερα; Πάνω από εξακόσιοι είκοσι πέντε. Πόσο ήταν το ιατρικό προσωπικό; Πολλοί λιγότεροι από διακόσιοι πενήντα. Σήμερα είναι πάνω από πεντακόσια ογδόντα πέντε άτομα και πάντα μιλάμε για μόνιμο προσωπικό. Πόσες ήταν οι κλίνες που λειτουργούσαν μέχρι 31 Δεκεμβρίου, άντε και το πρώτο τρίμηνο του 2004; Πολύ λιγότερες από τριακόσιες. Πόσες είναι σήμερα; Εξακόσιες σαράντα πέντε. Για ποια εφημερία μιλάτε; Το Φεβρουάριο του 2005 μπήκε στο σύστημα της εφημερίας. Πριν εφημέρευε μία φορά την εβδομάδα, για τέσσερα μόνο ιατρεία. Μπαίνει το Φεβρουάριο μέχρι το Νοέμβριο με δεκατρία περίπου και από εκεί και πέρα λειτουργεί σήμερα με εκατόν πενήντα έξι εξωτερικά ιατρεία, με δεκατρείς ειδικότητες στην εφημερία, όταν τρία-τέσσερα ήταν το 2003. Αυτή είναι η πραγματικότητα.
    Θέλετε να δούμε και τον όγκο και των εξετάσεων και των ασθενών; Θέλετε να δούμε τι έγινε στα απεικονιστικά εργαστήρια, όταν από τρεις χιλιάδες το 2003, έχουμε φθάσει στις σαράντα οκτώ χιλιάδες το 2007 και τα στοιχεία του πρώτου εξαμήνου του 2008 μιλάνε ότι θα ξεπεράσουμε τις πενήντα χιλιάδες; 
    Όλα αυτά, λοιπόν, αποδεικνύουν ότι τα στοιχεία τα οποία παραθέτετε είναι ανακριβή. Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υφυπουργέ.
    Το λόγο έχει ο ερωτών Βουλευτής κ. Λαμπίρης. 
    ΗΛΙΑΣ ΛΑΜΠΙΡΗΣ: Κύριε Υπουργέ, αλίμονο αν στην έναρξη λειτουργίας ενός νοσοκομείου, πέντε χρόνια μετά δεν θα έπρεπε να έχει προχωρήσει η λειτουργία του. Μα, διαβάζουμε αυτές τις ημέρες όλες τις εφημερίδες να γράφουν «Κραχ στην υγεία, κραχ στην παιδεία, κραχ στον τουρισμό», παντού «κραχ». Επειδή παρακολουθώ και ξένες εφημερίδες, αυτήν την έκφραση μόνο στον ελληνικό χώρο την παρακολουθώ.
    Είναι ψέματα, κύριε Υπουργέ, ότι πήγαν οι προμηθευτές να πάρουν τα υλικά από τα νοσοκομεία και από το «ΑΤΤΙΚΟ» και από το Κ.Α.Τ., αλλά και από άλλα και την τελευταία στιγμή σπεύσατε να το διορθώσετε; Είναι ψέματα ότι το φάρμακο έχει φθάσει σε ένα σημείο απροχώρητο, δηλαδή οι ασφαλισμένοι δεν παίρνουν φάρμακα; Είναι ψέματα, κύριε Υπουργέ, ότι η εκπαίδευση των γιατρών υστερεί σε όλα τα νοσοκομεία της χώρας; Αυτή είναι η πραγματικότητα. 
    Να επικεντρωθώ τώρα στο «ΑΤΤΙΚΟ». Γνωρίζετε πολύ καλά, σαν συνάδελφος ότι ένα νοσοκομείο, για να δίνει πλήρη ειδικότητα πρέπει  να εφημερεύει επί εικοσιτετραώρου βάσεως. Δηλαδή θα έπρεπε να είναι σήμερα εκεί που ήταν το 2003; Αν είναι δυνατόν! Η ουσία είναι ότι το νοσοκομείο δεν εφημερεύει όλο το εικοσιτετράωρο. Κάνει μερική εφημερία. Αυτή είναι η πραγματικότητα.
    Επίσης, δεν είναι αλήθεια ότι ένας μεγάλος αριθμός νοσηλευτριών έχει φύγει από το νοσοκομείο; Εσείς λέτε ότι έχετε προσλάβει ενιάμισι χιλιάδες νοσηλεύτριες στα πέντε χρόνια. Σας έχω υποβάλλει ερώτηση και περιμένω την απάντηση, εδώ και αρκετές εβδομάδες. Πού πήγαν και πότε προσελήφθησαν αυτές οι νοσηλεύτριες; Μα, αν ήταν εννιάμισι χιλιάδες νοσηλεύτριες, κύριε Υπουργέ, σήμερα τα νοσοκομεία και τα κέντρα υγείας δεν θα είχαν τα τεράστια προβλήματα που έχουν. Αυτή είναι η πραγματικότητα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, παρακαλώ, ένα λεπτό την ανοχή σας. 
    Δεν είναι μόνο το «ΑΤΤΙΚΟ», κύριε Υπουργέ. Είναι όλα τα νοσοκομεία της χώρας σε αδιέξοδο. Κάθε ημέρα δεν είναι θέμα των εφημερίδων, δεν είναι θέμα στα κανάλια, στα ραδιόφωνα και παντού; Αυτή είναι η καθημερινότητα. Το Νοσοκομείο Ρεθύμνου αδυνατεί να καλύψει τις δαπάνες του. Οφείλει 13.000.000 ευρώ. Και τι λέει ο διοικητής του νοσοκομείου, τον οποίο εσείς έχετε διορίσει; Λέει «Εάν δεν αλλάξουν τα δεδομένα, το ίδρυμα θα κλείσει». Αυτά δηλώνει ο διοικητής του νοσοκομείου και το καταθέτω στα Πρακτικά.
     (Στο σημείο αυτό ο Βουλευτής κ. Ηλίας Λαμπίρης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Αυτή η εικόνα πρέπει να αναστραφεί. Δεν μπορεί να συνεχίσει με τους ρυθμούς που έχει σήμερα. Σας ευχαριστώ. 
    ΠΡΟΕΔΡΕΥΩΝ (Αναστάσιος Νεράντζης): Ο κύριος Υφυπουργός έχει το λόγο.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πάντως, κύριε συνάδελφε, επιβεβαιώσατε με τα όσα είπατε, αυτό που τόνισα στην αρχή, ότι είναι ενταγμένο μέσα στην αντιπολιτευτική σας τακτική. Στοχοποιήσατε το χώρο της υγείας, χρησιμοποιήσατε τους τίτλους που εμπνεύστηκαν κάποιοι –εμένα δεν με ενδιαφέρει- και ομοιόμορφα παρουσιάστηκε από πάρα πολλές πλευρές. Και όλο αυτό το οικοδόμημα μέρα με την ημέρα καταρρέει. Δεν απαντήσατε και δεν μου είπατε τίποτα σε αυτά τα οποία σας ανέφερα. Είπατε μόνο ότι δεν μπορεί παρά ένα νοσοκομείο να εξελίσσεται. Αυτή η προσπάθεια, λοιπόν, που κάναμε στο «ΑΤΤΙΚΟ» ήταν πολύ σημαντική και για την οποία –πρέπει να γνωρίζετε- αισθανόμαστε υπερήφανοι. Και πολύ σύντομα, από την επόμενη χρονιά, θα ενταχθεί πλέον στο σύστημα εφημεριών, ώστε να αποτελέσει, μαζί με άλλα νοσοκομεία της περιοχής αυτής έναν πέμπτο κορμό στο σύστημα εφημεριών και έτσι να ανακουφιστεί και η λειτουργία των υπολοίπων νοσοκομείων. 
    ΗΛΙΑΣ ΛΑΜΠΙΡΗΣ: Το έχετε ξαναπεί, κύριε Υπουργέ.
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Δεν σας διέκοψα, κύριε συνάδελφε. Σας άκουσα με προσοχή, σεβασμό και εκτίμηση.
    Η κίνηση, ακόμα και αυτές τις ημέρες που προβάλλεται ότι το νοσοκομείο δεν λειτουργεί, αποδεικνύει το αντίθετο, ότι δηλαδή έχουμε και 10% αύξηση και των επισκέψεων και των εργαστηριακών και λοιπών εξετάσεων. 
    Το θέμα μας έχει απασχολήσει και εμένα προσωπικά, πάρα πολλές φορές και ξέρετε πολύ καλά ότι έχω συναντηθεί αρκετές φορές το τελευταίο διάστημα με την πανεπιστημιακή κοινότητα του «ΑΤΤΙΚΟΥ» και με επικεφαλής τον κ. Κρεμαστινό, ο οποίος δήλωσε και δημόσια ότι η συνεργασία και η ανταπόκριση είναι στο μέγιστο βαθμό. Κάνουμε ό,τι είναι δυνατόν. Δεν είμαστε ικανοποιημένοι, αλλά έγιναν τρομακτικά βήματα στο «ΑΤΤΙΚΟ» και θα το κρατήσουμε εκεί ψηλά, όπως στοχεύαμε από την πρώτη ημέρα, να γίνει πράγματι κόσμημα και να εξυπηρετεί όχι μόνο τις ανάγκες της περιοχής, αλλά και να παρέχει τριτοβάθμιες υπηρεσίας υγείας υψηλού επιπέδου, σε όσους το χρειάζονται από την υπόλοιπη Ελλάδα. 
    Όσον αφορά το επίπεδο των σπουδών και της εκπαίδευσης, δεν έχει διαταραχθεί καθόλου. Αντίθετα μάλιστα. Οι φοιτητές που επισκέφθηκαν τις τελευταίες ημέρες το Υπουργείο, μας είπαν ότι «δημιουργείται πρόβλημα από μία ομάδα, η οποία μας στερεί τη δυνατότητα αλλά θα πάρουμε εμείς την τύχη στα χέρια μας». Ευτυχώς που τα πράγματα εξομαλύνονται. Και το θέμα των προμηθειών έχει τακτοποιηθεί, το ξέρετε πάρα πολύ καλά. Δεν είναι σημερινό. Όσα χρόνια λειτουργεί σύστημα υγείας, κάθε φορά προκαλούνται χρέη, που αν θέλετε, εμμέσως αποδεικνύουν και την πρόθεση της πολιτείας να αυξήσει και τις δαπάνες. Αυτό σημαίνει χρέη. 
    Να είμαστε, κύριοι συνάδελφοι, λοιπόν, ιδιαίτερα προσεκτικοί. Δεν απευθύνω συμβουλή, προς Θεού, αλλά τα θέματα της υγείας θέλουν ιδιαίτερο χειρισμό. Αντί να πετύχουμε το θετικό αποτέλεσμα, μπορεί με τις ενέργειές μας να το απαξιώσουμε.
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Θα συζητηθεί η δεύτερη με αριθμό 288/18-11-2008 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Μωραϊτη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τις περιβαλλοντικές επιπτώσεις από τη λειτουργία μαρίνας στο Άκτιο κ.λπ.
    Η επίκαιρη ερώτηση του κυρίου συναδέλφου έχει ως εξής:
    «Επανερχόμαστε με την επίκαιρη ερώτησή μας, για το διαχρονικό περιβαλλοντικό έγκλημα που συντελείται στον Αμβρακικό κόλπο.
    Όπως έχουμε καταγγείλει ξανά, από το 2002 και με απόφαση του τότε Υπουργού Ανάπτυξης είχε παραχωρηθεί έκταση στον αιγιαλό, στην εταιρεία «ΚΛΕΟΠΑΤΡΑ ΜΑΡΙΝΑ Α.Ε.», για την κατασκευή μαρίνας. Έκτοτε και με διαδοχικές υπουργικές αποφάσεις οι δραστηριότητες της εταιρείας συνεχίζονται κι διευρύνονται. Πιστεύουμε πως και μόνο το γεγονός παραχώρησης δημόσιας έκτασης στο ιδιωτικό κεφάλαιο αποτελεί ξεπούλημα της λαϊκής περιουσίας.
    Έχουμε ήδη καταγγείλει τις περιβαλλοντικές επιπτώσεις από το συνεχές μπάζωμα του αιγιαλού, στο πιο στενό σημείο επικοινωνίας του Αμβρακικού κόλπου με το Ιόνιο!
    Αυτό που τώρα ξεπέρασε κάθε προηγούμενο όριο, είναι η εγκατάσταση πετρελαιοδεξαμενών μέσα στη θάλασσα για την εξυπηρέτηση σκαφών αναψυχής, κατά παράβαση σχετικών υπουργικών αποφάσεων που απαγορεύουν τέτοιες δραστηριότητες στον Αμβρακικό. Οι διαβεβαιώσεις των υπουργών όλο το προηγούμενο διάστημα για απομάκρυνση ρυπογόνων δραστηριοτήτων από τον Αμβρακικό, θα παραμένουν κενό γράμμα για όσο καιρό η ιδιωτική ασυδοσία θα επιβραβεύεται στην πράξη.
    Ερωτάται ο κύριος Υπουργός αν θα προχωρήσει άμεσα η κατεδάφιση και απομάκρυνση όλων των κατασκευών που βρίσκονται στην αιγιαλίτιδα ζώνη, αλλά και στη θάλασσα, στη μαρίνα του Ακτίου;».
    Στην επίκαιρη ερώτηση θα απαντήσει ο Υφυπουργός ΠΕ.ΧΩ.Δ.Ε. κ. Καλογιάννης.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Ο τουριστικός λιμένας στο Άκτιο της Αιτωλοακαρνανίας έχει χωροθετηθεί με υπουργική απόφαση το 1997, η οποία τροποποιήθηκε το 2000. Με την τροποποιητική απόφαση του 2000 έχει μειωθεί το εμβαδόν της χερσαίας και της θαλάσσιας ζώνης του τουριστικού λιμένα και έχουν περιοριστεί οι θέσεις ελλιμενισμού σκαφών σε ογδόντα οχτώ. 
      Οι περιβαλλοντικοί όροι για τις εγκαταστάσεις έχουν εκδοθεί από το 2008 με κοινή υπουργική απόφαση των Υπουργών ΠΕ.ΧΩ.Δ.Ε., Ανάπτυξης και Εμπορικής Ναυτιλίας. Στην κοινή υπουργική απόφαση ορίζονται αναλυτικά τα έργα τα οποία πρέπει να κατασκευαστούν, καθώς και τα μέτρα τα οποία πρέπει να λαμβάνει ο ανάδοχος και αυτός που λειτουργεί το έργο για την προστασία του  περιβάλλοντος. 
      Με την από 14-7-2005 σύμβαση το ελληνικό δημόσιο έχει παραχωρήσει έναντι ανταλλάγματος στην εταιρεία «ΚΛΕΟΠΑΤΡΑ ΜΑΡΙΝΑ Α.Ε.» το δικαίωμα κατασκευής, χρήσης και εκμετάλλευσης τουριστικού λιμένα Ακτίου. 
      Σύμφωνα με τις προαναφερόμενες αποφάσεις, αλλά και τη σύμβαση παραχώρησης η εταιρεία η οποία είναι και ο φορέας παραχώρησης του τουριστικού λιμένα έχει την υποχρέωση να μεριμνά μεταξύ των άλλων για τη συγκέντρωση και τελική διάθεση τόσο των πετρελαιοειδών καταλοίπων, όσο και των λοιπών αποβλήτων καθώς και των λυμάτων που προέρχονται από τα σκάφη που ελλιμενίζονται εκεί.
      Σε ό,τι αφορά τις δεξαμενές καυσίμων, έχει εκδοθεί τον Ιανουάριο του 2008 απόφαση του Νομάρχη Αιτωλοακαρνανίας περί χορηγήσεως άδειας εγκατάστασης συνεργείου επισκευής, συντήρησης μικρών σκαφών και αποθήκευσης πετρελαίου, υγρών καυσίμων ιδιοκτησίας της ανώνυμης εταιρείας «Κλεοπάτρα Μαρίνα Α.Ε.». 
      Έχει επίσης εγκριθεί η έναρξη εκτέλεσης εργασιών κατασκευής του τουριστικού λιμένα από το αρμόδιο λιμεναρχείο Πρεβέζης.
      Σε ό,τι αφορά τους ελέγχους, η αρμόδια κτηματική υπηρεσία της Αιτωλοακαρνανίας έχει κάνει δύο ελέγχους στην περιοχή με αφορμή και προηγούμενες καταγγελίες και δεν έχει διαπιστώσει ότι υπάρχουν παράνομα έργα ούτε στον αιγιαλό ούτε στο θαλάσσιο χώρο. Επιθεώρηση έχουν κάνει επίσης οι επιθεωρητές περιβάλλοντος δύο φορές, το 2006 και το 2007, και δεν διαπίστωσαν παραβάσεις στις εγκαταστάσεις αυτές. Επίσης στις επιθεωρήσεις τους διαπίστωσαν ότι δεν υπάρχει καμμία άλλη επίχωση του θαλάσσιου χώρου πέραν της προβλεπόμενης από την απόφαση των περιβαλλοντικών όρων.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Σειρά έχει ο ερωτών Βουλευτής. 
      Ορίστε, κύριε συνάδελφε.
      ΝΙΚΟΛΑΟΣ ΜΩΡΑΪΤΗΣ: Κύριε Υπουργέ, το Βατοπέδιο υπάρχει παντού. Εμείς επανερχόμαστε πράγματι σ’ αυτό το τεράστιο περιβαλλοντικό έγκλημα το οποίο συντελείται στο Άκτιο. Εμείς δεν ρωτάμε εάν υπάρχουν υπουργικές αποφάσεις. Όντως υπάρχουν. Πρόκειται για ένα διαχρονικό έγκλημα το οποίο ξεκινάει όπως είπατε από το 1997 έως σήμερα. 
      Εμείς σας καταγγέλλουμε ότι ξεπουλήσατε την περιουσία του ελληνικού λαού, του ελληνικού δημοσίου. Κοιτάξτε εδώ σε αυτόν το χάρτη, κύριε Υπουργέ, το σημείο που έχει κατασκευαστεί το συγκεκριμένο έργο, από αυτήν την εταιρεία. Είναι το πιο στενό στόμιο επικοινωνίας του Αμβρακικού Κόλπου με το Ιόνιο Πέλαγος. Υπάρχει πρόβλημα στην ανανέωση των νερών και με το συγκεκριμένο έργο γίνεται και πιο δύσκολο.
      Κύριε Υπουργέ, υπήρξε απόφαση ότι ο Αμβρακικός Κόλπος θα γίνει εθνικό πάρκο. Σ’ αυτήν την απόφαση συμπεριλαμβάνεται το εξής, ότι όχι μόνο δεν θα κατασκευαστεί καμμία δεξαμενή αποθήκευσης στον Αμβρακικό, αλλά και αυτές που υπάρχουν θα απομακρυνθούν με χρονικό ορίζοντα πενταετίας. Είναι υποκρισία πρώτου μεγέθους ότι σήμερα κατασκευάστηκαν οι δεξαμενές αποθήκευσης καυσίμων 5.000 κυβικών και στο Άκτιο και στην Αμφιλοχία. 
      Επομένως, αυτό το έγκλημα που συντελείται σήμερα στην περιοχή αυτή είναι όντως σοβαρό. Εμείς ζητάμε όπως είναι και η απαίτηση των τοπικών φορέων της περιοχής την άμεση κατεδάφιση όλων αυτών των έργων. 
      Όσο για τις επιθεωρήσεις εργασίας, κύριε Υπουργέ, οι δύο επιθεωρητές λένε ότι δεν υπάρχει βιολογικός καθαρισμός. Επομένως τα πράγματα είναι πολύ χειρότερα απ’ αυτά τα οποία αναφέρουμε στην επίκαιρη ερώτηση. 
      Είναι απαίτηση των φορέων της περιοχής, των κατοίκων να πάρουν την υπόθεση στα χέρια τους, γιατί πρόκειται πραγματικά για ξεπούλημα της δημόσιας περιουσίας. 
      Στη δευτερολογία σας σάς ζητάμε να δεσμευθείτε ότι αυτό το έργο δεν θα γίνει. 
      Επίσης, έχει ανοίξει η όρεξη της συγκεκριμένης εταιρείας και παίρνει και το λιμάνι της Πρέβεζας σε δημοπρασία, που έχει ακυρώσει προς στιγμήν το Υπουργείο. Δεν καταλαβαίνω από πού αντλεί αυτή τη δύναμη η «ΚΛΕΟΠΑΤΡΑ ΜΑΡΙΝΑ Α.Ε.» 
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, έχετε το λόγο για τη δευτερολογία σας περί «ΚΛΕΟΠΑΤΡΑΣ».
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Επιτρέψτε μου, αγαπητέ κύριε συνάδελφε, να τονίσω ότι το Βατοπέδι από ένα μικρό τουριστικό λιμένα που γίνεται στο Άκτιο Αιτωλοακαρνανίας απέχει παρασάγγας. Νομίζω ότι σ’ αυτό θα συμφωνήσουμε όλοι σε αυτήν την Αίθουσα. 
      Αναφερθήκατε σε πάρα πολλά θέματα, ότι δηλαδή ξεπουλάμε δημόσια περιουσία κ.λπ. Εγώ ήμουν πάρα πολύ συγκεκριμένος, κύριε συνάδελφε, και απάντησα στο ερώτημα το οποίο θέτετε στην ερώτησή σας. Να το επαναλάβω. Μας ρωτάτε αν θα προχωρήσουμε άμεσα στην κατεδάφιση των κατασκευών που βρίσκονται στην αιγιαλίτιδα ζώνη. Σας είπα ότι έχουν γίνει απ’ όλες τις αρμόδιες υπηρεσίες, όχι μόνο του Υ.ΠΕ.ΧΩ.Δ.Ε., αλλά και σε τοπικό επίπεδο και από τα συναρμόδια Υπουργεία έλεγχοι και δεν διαπιστώθηκαν ότι στον αιγιαλό και στον θαλάσσιο χώρο υπάρχουν παράνομες εγκαταστάσεις. 
      Σε ό,τι αφορά τον Αμβρακικό Κόλπο, ασφαλώς και έχει γίνει εθνικό πάρκο. Είναι κοινή υπουργική απόφαση η οποία υπεγράφη εδώ και περίπου ένα χρόνο. Τίθενται πολύ συγκεκριμένα και ουσιαστικά μέτρα προστασίας διότι ο Αμβρακικός είναι μια περιοχή που ανήκει και στον κατάλογο της συνθήκης ΡΑΜΣΑΡ, είναι μείζονος σημασίας από περιβαλλοντική, οικονομική και κοινωνική άποψη. 
      Επιτρέψτε μου για να υπάρχει και ένα μέτρο συγκρίσεως, γιατί αναφέρατε εγκαταστάσεις δεξαμενών της τάξεως των πέντε χιλιάδων κυβικών, να πω το εξής. Η κατασκευή στην οποία αναφερόμαστε για τον συγκεκριμένο τουριστικό λιμένα αφορά δύο μεταλλικές δεξαμενές εντός κελύφους από σκυρόδεμα στον προβλεπόμενο από τις μελέτες χερσαίο χώρο συνολικού όγκου είκοσι κυβικών μέτρων.
      Επίσης θέλω να πω ότι αμέσως μόλις καταθέσατε την ερώτησή σας, δώσαμε εντολή στον φορέα διαχείρισης του Αμβρακικού Κόλπου που υπάγεται στο Υ.ΠΕ.ΧΩ.Δ.Ε., να κάνει και αυτός αυτοψία στην περιοχή και πράγματι δεν διαπιστώθηκε από την αυτοψία που έγινε ότι υπάρχουν στον αιγιαλό ή στο θαλάσσιο κατασκευές. Οι δεξαμενές τις οποίες προανέφερα βρίσκονται σε χερσαίο χώρο και μάλιστα σε απόσταση της τάξεως των είκοσι πέντε μέτρων από τη θάλασσα.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς.
      Επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 287/18-11-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τους Υπουργούς Εθνικής Παιδείας και Θρησκευμάτων και Εσωτερικών σχετικά με την επίλυση των προβλημάτων στις σχολικές μονάδες ειδικής αγωγής κ.λπ..
      Η επίκαιρη ερώτηση του κ. Αλευρά έχει ως εξής:
      «Στην εγκατάλειψη οδηγούνται οι σχολικές μονάδες ειδικής αγωγής, αφού η Κυβέρνηση επέλεξε να μην ανταποκρίνεται στις στοιχειώδεις απαιτήσεις των μαθητών με ειδικές εκπαιδευτικές ανάγκες.
      Ήδη από την 11-11-2008, το Ειδικό Γυμνάσιο και Λύκειο Αθηνών που στεγάζονται στην οδό Ύδρας 2 στην Ηλιούπολη και εξυπηρετούν τις μαθησιακές και εκπαιδευτικές ανάγκες εβδομήντα επτά περίπου μαθητών με σοβαρά κινητικά προβλήματα, σταμάτησαν ουσιαστικά να λειτουργούν, αφού οι μαθητές δεν μπορούν να μετακινηθούν. Το ίδιο συνέβη και με το Σχολείο Κωφών Αργυρούπολης. Αιτία η τραγική έλλειψη του απαραίτητου προσωπικού οδηγών και συνοδών για την εξυπηρέτηση των καθημερινών αναγκών των μαθητών, οι συμβάσεις εργασίας του οποίου έληξαν και δεν έχουν ανανεωθεί. 
      Οι σύλλογοι γονέων και κηδεμόνων, οι μαθητές και η εκπαιδευτική κοινότητα των σχολείων έχουν επανειλημμένα λάβει υποσχέσεις για την πρόσληψη του απαραίτητου προσωπικού, χωρίς όμως αποτέλεσμα.
      Ερωτώνται οι αρμόδιοι Υπουργοί:
      1. Για ποιο λόγο αδιαφορούν απέναντι στα προβλήματα των σχολικών μονάδων ειδικής αγωγής;
      2. Εάν προτίθενται να προβούν άμεσα στις απαραίτητες προσλήψεις προσωπικού για την κάλυψη των αναγκών του Ειδικού Γυμνασίου και Λυκείου Αθηνών και του Σχολείου Κωφών Αργυρούπολης;».
      Στην επίκαιρη ερώτηση θα απαντήσει ο Υφυπουργός Παιδείας κ. Ανδρέας Λυκουρέντζος. 
      Ορίστε, κύριε Υφυπουργέ. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Κύριε συνάδελφε, η πρώτη ερώτηση την οποία θέτετε, για ποιον λόγο αδιαφορούν οι Υπουργοί απέναντι στα προβλήματα είναι παντελώς αβάσιμη. Ουδεμία αδιαφορία υπάρχει της πολιτικής ηγεσίας του Υπουργείου απέναντι στα προβλήματα τα οποία εντοπίζονται στις σχολικές μονάδες ειδικής αγωγής και εκπαίδευσης και αυτό το έχουμε αποδείξει εμπράκτως: Πρώτον με το νόμο τον οποίο ψηφίσαμε τους θερινούς μήνες θέτοντας έναν προοδευτικό, σύγχρονο νόμο πλαίσιο για την αντιμετώπιση των αναγκών στις σχολικές μονάδες ειδικής αγωγής και εκπαίδευσης. 
     Και δεύτερον με μια σειρά άλλων μέτρων όπως είναι η συστηματική ενίσχυση των σχολικών μονάδων με ειδικό επιστημονικό και βοηθητικό προσωπικό με την αντιμετώπιση των υποχρεώσεων για τη μεταφορά των μαθητών, με την αντιμετώπιση των υποχρεώσεων για τον εξοπλισμό των σχολικών μονάδων ειδικής αγωγής και εκπαίδευσης. Σας παρακαλώ, λοιπόν, να μη χρησιμοποιείτε τέτοιες άδικες αξιολογήσεις και μάλιστα με τη μορφή ερωτήματος που έχει τον υπαινιγμό της βεβαιότητας. 
     Σ΄ ό,τι αφορά το πρόβλημα. Είναι η τέταρτη ερώτηση στην οποία απαντώ στην Ολομέλεια της Βουλής, μετά από σειρά ερωτήσεων και άλλων συναδέλφων. Απήντησα και χθες, απαντώ και σε σας σήμερα ότι το ζήτημα έχει αντιμετωπιστεί. Η όποια καθυστέρηση  δεν βαρύνει την πολιτική ηγεσία του Υπουργείου για ολιγωρία ή αδιαφορία όπως λέτε εσείς. Υπάρχουν συγκεκριμένες διαδικασίες, προβλέπονται από τους νόμους, προβλέπονται από τις διαδικασίες του Ανωτάτου Συμβουλίου Επιλογής Προσωπικού τις οποίες ουδεμία πολιτική ηγεσία μπορεί να παραβεί. Αν υπάρχει καθυστέρηση οφείλεται σ΄ αυτές και μόνο τις διαδικασίες. Επιπροσθέτως, εμείς δεν οχυρωθήκαμε πίσω απ’ αυτήν την ειλικρινή δεδομένη διαπίστωση, αλλά με παρεμβάσεις μας δόθηκε λύση.
     Υπάρχουν συμβάσεις οι οποίες λήγουν στις 23 Νοεμβρίου, ανανεώνονται για ένα τρίμηνο με τρόπο τον οποίο από κοινού εξηύρε η νομική υπηρεσία του Υπουργείου Εθνικής Παιδείας και Θρησκευμάτων με τους νομικούς του Νομικού Συμβουλίου του Κράτους, για να καταστεί εφικτό μέσα στο χρονικό διάστημα αυτών των τριών μηνών να τελεσφορήσει η διαγωνιστική διαδικασία των οκταμήνων την οποία  προκηρύσσει το ΑΣΕΠ έτσι ώστε να μην υπάρχουν προβλήματα στη μεταφορά των μαθητών.
     Είμαι βέβαιος ότι και σεις αν ήσασταν στη θέση μου και οποιοσδήποτε άλλος συνάδελφος τα ίδια ακριβώς θα είχε πράξει, διότι αυτές είναι οι δυνατότητες τις οποίες έχει η πολιτική ηγεσία εν μέσω της υφισταμένης νομοθεσίας. Δεν υπάρχουν μαγικές συνταγές για την πρόσληψη προσωπικού. Υπάρχουν διαδικασίες οι οποίες υπαγορεύονται από το νόμο είναι το Υπουργείο Παιδείας το οποίο έχει την πρωτοβουλία, το Υπουργείο Οικονομικών το οποίο εγκρίνει την πίστωση, το Υπουργείο Εσωτερικών το οποίο εγκρίνει τις συγκεκριμένες θέσεις. Αυτές είναι οι διαδικασίες. 
     Δεν υπάρχει, λοιπόν, καμμία πρόθεση από μας να δημιουργήσουμε προβλήματα αλλά αντίθετα στεκόμαστε πάνω από τα προβλήματα για να τα επιλύσουμε. 
     Σας ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Ο ερωτών Βουλευτής κ. Αλευράς έχει το λόγο.
     ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, δεν υπάρχει καμμία αμφιβολία ότι ο χειρισμός του θέματος και των προβλημάτων που αντιμετωπίζουν τα σχολεία ειδικής αγωγής, αποδεικνύει και καταδεικνύει όχι μόνο την έλλειψη ευαισθησίας από μέρους της Κυβέρνησης αλλά και την πλήρη έλλειψη αποτελεσματικότητας. Και, ειλικρινά την επόμενη φορά θα ακολουθήσω τη συμβουλή του κυρίου Υφυπουργού και θα μετατρέψω τα ερωτήματα σε βεβαιότητα ή αν θέλει τη βεβαιότητα απλώς σε υπαινιγμούς ερωτημάτων. 
     Στις αρχές της σχολικής χρονιάς είχα καταθέσει ερώτηση, κύριε Υπουργέ, και τότε ο κ. Στυλιανίδης μου είχε απαντήσει ότι ύστερα από έγκριση του Υπουργείου Εσωτερικών το Υπουργείο προχώρησε στην πρόσληψη οδηγών και συνοδών με σύμβαση ιδιωτικού δικαίου ορισμένου χρόνου διάρκειας δύο μηνών. Η πρόσληψη έγινε κατ’ εξαίρεση για την απρόσκοπτη μεταφορά των μαθητών μέχρι να ολοκληρωθεί η διαδικασία πρόσληψης οδηγών και συνοδών με σύμβαση ιδιωτικού δικαίου διάρκειας οκτώ  μηνών βάσει σχετικής προκήρυξης του Α.Σ.Ε.Π.. 
     Ερώτημα: Όταν απαντούσε αυτά ο κύριος Υπουργός δεν εγνώριζε ότι οι διαδικασίες του Α.Σ.Ε.Π. δεν θα έχουν ολοκληρωθεί;
     Δεύτερο ερώτημα: Ο κύριος Υπουργός πότε ζήτησε από το Α.Σ.Ε.Π. να ξεκινήσει σχετική διαδικασία; Με ποιες πιστώσεις διασφαλισμένες και ποια διαδικασία επέλεξε να ζητήσει από το Α.Σ.Ε.Π.;
     Τα λέω αυτά, κύριε Υπουργέ, διότι στις 18 Νοεμβρίου από το Υπουργείο σας η αρμόδια διεύθυνση ενημερώνει το ειδικό σχολείο στην Αθήνα ότι το Υπουργείο για να αντιμετωπίσει το πρόβλημα ξεχνά τη διαδικασία του Α.Σ.Ε.Π. και προκηρύσσει διαγωνισμό έργου, για την ολοκλήρωση του έργου για την μεταφορά των μαθητών από 24.2 έως 30.6. Επομένως αφού υπήρχε διαδικασία, η διαδικασία ανάθεσης έργου, γιατί μας λέγατε ότι περιμένετε τον διαγωνισμό του Α.Σ.Ε.Π. και γιατί δεν επιλέγατε εν πάση περιπτώσει για να είστε αποτελεσματικοί και να λύσετε το πρόβλημα. Και γιατί δεν επιλέγατε ευθύς εξ αρχής αυτή τη διαδικασία. Είναι προφανές ότι η Κυβέρνηση δεν ξέρει τι πράττει και επίσης δεν μπορεί να αντιμετωπίσει και δεν έχει αντιμετωπίσει τα άλλα σημαντικά προβλήματα. Τα οργανικά κενά αυτήν τη στιγμή είναι τριάντα ώρες θεολόγου και φιλολόγου. Υπάρχει πρόβλημα με την πλήρη κάλυψη του ωραρίου πληροφορικής και την πλήρη κάλυψη ωραρίου γυμναστή. Από τα σχολικά τα οποία κινούνται τα μισά απ’ αυτά είναι πεπαλαιωμένα. Η σύμβαση δε αυτών που είναι μισθωμένα λήγει στις 30.11. Η χρηματοδότηση του σχολείου δεν είναι επαρκής. Οι οδηγοί που δούλευαν δεν έχουν πληρωθεί για τα δεδουλευμένα. Αν αυτή η εικόνα σας ικανοποιεί δεν είναι δικό μου πρόβλημα. Είναι πρόβλημα των πολιτών πρωτίστως και βεβαίως πρόβλημα αξιοπιστίας και επάρκειας της Κυβέρνησης η οποία, δυστυχώς, δείχνει να είναι εκτός πραγματικότητας. 
     ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Υφυπουργέ. 
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Προφανώς κύριε συνάδελφε, δεν μας ικανοποιεί η εικόνα η οποία επικρατεί στις σχολικές μονάδες ειδικής αγωγής και εκπαίδευσης, ούτε ως προς τις υποδομές τους, ούτε ως προς τις διαδικασίες υποστήριξης του έργου τους. Παραλείπετε όμως και λησμονείτε ότι αυτά μας παραδώσατε και θα τα ακούσετε. Δεν υποβαθμίσαμε εμείς το περιβάλλον των σχολικών μονάδων ειδικής αγωγής και εκπαίδευσης. Είναι δικές σας επιδόσεις και τα κτήρια και οι υποδομές τους. Εμείς βελτιώνουμε αυτήν την κατάσταση. Ούτε είναι δικό μας αποτέλεσμα ο τρόπος μεταφοράς των μαθητών που τώρα ανακαλύψατε ότι ο στόλος των λεωφορείων είναι γερασμένος. Ούτε τώρα μπορείτε να ανακαλύπτετε τα προβλήματα τα οποία υπάρχουν στη μεταφορά των μαθητών με την παρέμβαση των νομαρχιών. Για να είμαστε ακριβείς σ΄ αυτά τα οποία λέμε. Και μη συγχέετε πράγματα τα οποία είναι διαφορετικά μεταξύ τους. Άλλο το πρόβλημα των οδηγών και των συνοδών που αφορούν τις σχολικές μονάδες τις είκοσι τρεις που διαθέτουν δικά τους μέσα μεταφοράς και αυτό αντιμετωπίζουμε. Και σας βεβαιώνω ότι δεν υπάρχει ζήτημα πιστώσεων, ζήτημα διαδικασίας είναι διότι ενώ μας κατηγορείτε ότι αδιαφορήσαμε, δεν μου απαντάτε αν υπάρχει λόγος να αδιαφορούμε. Υπάρχουν διαδικασίες σας είπα. Και αν επιλέξαμε και τη μια οδό για την επέκταση των συμβάσεων των δύο μηνών μας το επέτρεπε η υφισταμένη νομοθεσία π.δ. 164, και άλλες διατάξεις αλλά και αυτήν την οποία επιλέξαμε τώρα, το κάναμε για να μεταφερθούν τα παιδιά. Αυτό είναι που μας ενδιαφέρει. 
     Τη Δευτέρα οι μαθητές να είναι στις τάξεις τους. Αυτό είναι το πρώτο μέλημά μας. Δεν είναι ώρα να καταλογίσω ευθύνες γιατί καθυστέρησε η α ή β υπηρεσία του κράτους, ποιος κρατικός λειτουργός δεν επέσπευσε ούτε γιατί δεν βγήκε η προκήρυξη για το Α.Σ.Ε.Π.. 
     Εσείς με ελέγχετε και ορθώς με ελέγχετε σ΄ αυτό το σημείο και εγώ σας απαντώ ότι την Δευτέρα οι μαθητές θα πάνε στα σχολεία. Αυτά έπρεπε να κάνω. Και σας είπα ότι εξαντλήσαμε κάθε δυνατότητα με τη συνεργασία των νομικών μας συμβούλων και  υπηρεσιών για να βρούμε τη λύση. Η λύση βρέθηκε και είπα και χθες σ΄ άλλο συνάδελφο που ρώτησε ότι πρωτοβουλία και επιθυμία του Υπουργείου Εθνικής Παιδείας και Θρησκευμάτων είναι οι θέσεις αυτές να καλυφθούν από μονίμους υπαλλήλους. Αυτή είναι η δική μας επιδίωξη αυτό θέλουμε να έχουμε ως αποτέλεσμα. 
     Σας ευχαριστώ.
     ΠΡΟΕΔΡΕΥΩΝ (Αναστάσιος Νεράντζης): Η δεύτερη με αριθμό 289/18.11.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Διαμάντως Μανωλάκου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα των παραγωγών βιομηχανικής τομάτας του Νομού Βοιωτίας κ.λπ. δεν συζητείται λόγω κωλύματος του κυρίου Υπουργού. 
     Ευτυχώς προς ανακούφιση του Προεδρείου αλλά και του κυρίου Τσούκαλη ο οποίος στωικά περιμένει τη σειρά του, ο Υφυπουργός κ. Ξανθόπουλος κατάφερε να υπερνικήσει τις συγκοινωνιακές δυσκολίες και να καταφθάσει στην ώρα του. 
     Έτσι είναι δυνατή η συζήτηση της τρίτης με αριθμό 285/18.11.2008 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Νικολάου Τσούκαλη προς τον Υπουργό Περιβάλλοντος, Χωροταξίας και Δημόσιων Έργων, σχετικά με την καθυστέρηση στο έργο κάλυψης του χειμάρρου Διακονιάρη στην Πάτρα κ.λπ. 
     Η επίκαιρη ερώτηση έχει ως εξής:
     «Ξεχείλισε η οργή και η αγανάκτηση των κατοίκων της οδού Ελευθερίου Βενιζέλου για την συνεχιζόμενη καθυστέρηση του έργου κάλυψης του χειμάρρου Διακονιάρη στην Πάτρα. Κάτοικοι και επαγγελματίες της πόλης απέκλεισαν την οδό Ακτή Δυμαίων την Τετάρτη 11.11.2008, διαμαρτυρόμενοι για τη νέα διακοπή των εργασιών κάλυψης του Διακονιάρη. Οι επαγγελματίες της οδού Ελευθερίου Βενιζέλου έχουν υποστεί οικονομική καταστροφή από τον επί τρία χρόνια αποκλεισμό των καταστημάτων τους λόγω των έργων που συνεχίζονται χωρίς να τηρείται κανένα χρονοδιάγραμμα. Οι εργασίες έχουν σταματήσει και οι καταστηματάρχες της περιοχής θυμούνται τις διαβεβαιώσεις τόσο των αρμοδίων του ΥΠΕΧΩΔΕ όσο και των υπευθύνων της αναδόχου εταιρείας ότι η όχληση θα είναι χρονικά περιορισμένη. Αυτή η δέσμευση δεν τηρήθηκε ποτέ. 
     Όπως φαίνεται, υπάρχει γενικότερο πρόβλημα στην Αχαΐα με τα έργα που έχει αναλάβει η εταιρεία «ΜΗΧΑΝΙΚΗ» καθώς πέραν του Διακονιάρη εικόνα εγκατάλειψης παρουσιάζουν τόσο το έργο του φράγματος Πείρου-Παραπείρου όσο και οι παραγλαύκειες αρτηρίες. Μάλιστα, περίπου τριάντα εργαζόμενοι της «ΜΗΧΑΝΙΚΗΣ» που ασχολούνται στο εργοτάξιο του Γλαύκου είναι απλήρωτοι για περίπου δύο μήνες, με αποτέλεσμα να προχωρήσουν σε επίσχεση εργασίας.
     Δεδομένων των ανωτέρω, ερωτάται ο κύριος Υπουργός:
     1. Σκοπεύει να παγώσει επ’ αόριστον όλες τις οφειλές και τις υποχρεώσεις των επαγγελματιών (καταβολή Φ.Π.Α., φόρου εισοδήματος, ασφαλιστικές εισφορές κ.λπ. προς το δημόσιο και τα ασφαλιστικά ταμεία καθώς και να χορηγήσει έκτακτο οικονομικό βοήθημα 30.000 ευρώ για την απρόσκοπτη λειτουργία των επιχειρήσεων;
     2. Υπάρχουν νέες οικονομικές διεκδικήσεις από την πλευρά της αναδόχου εταιρείας για το συγκεκριμένο έργο που να δικαιολογούν την εκ νέου διακοπή του έργου; Σκοπεύετε να λάβετε μέτρα για την επιτάχυνση και ολοκλήρωση των εργασιών;».
     Στην επίκαιρη ερώτηση του κ. Τσούκαλη θα απαντήσει ο Υφυπουργός ΠΕ.ΧΩ.Δ.Ε. κ. Ξανθόπουλος. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος Χωροταξίας και Δημοσίων Έργων): Ευχαριστώ, κύριε Πρόεδρε.
     Πράγματι, το έργο της σύνδεσης της ευρείας παράκαμψης Πατρών με την πόλη της Πάτρας μέσω της κάλυψης του χειμάρρου Διακονιάρη το περίμενε η Πάτρα εδώ και πολλές δεκαετίες. Επιτέλους δημοπρατήθηκε εδώ και τρία χρόνια και κατασκευάζεται. Τι συνέβη επί της ουσίας; Διαπιστώσαμε τον περασμένο Αύγουστο ότι η κατασκευή του έργου δεν ακολουθούσε, ως όφειλε, τη μελέτη του έργου σε μερικά σημεία. Κακοτεχνίες, δηλαδή, σε τελευταία ανάλυση. Αμέσως  μετά έγινε ειδική διαταγή προς τον ανάδοχο για να προβεί άμεσα στην αποκατάσταση των κακοτεχνιών χωρίς καμμία αποζημίωση. Έχει ήδη συσταθεί επιτροπή διαπίστωσης των πραγματικών περιστατικών για να ψάξει ποιος φταίει από την υπηρεσία τη δική μας για τη μη έγκαιρη εντόπιση αυτών των κακοτεχνιών και βέβαια στέλνουμε και τους επιθεωρητές κάτω στην Πάτρα για να κάνουν παράλληλα την ίδια δουλειά. Αυτήν τη στιγμή κατατίθενται οι εντολές της υπηρεσίας για το τι ακριβώς πρέπει να γίνει, και σύμφωνα με τα όσα ανακοίνωσε στην Πάτρα ο γενικός γραμματέας του Υπουργείου μας. Τον Απρίλη του 2009 με καθυστέρηση, όπως είπατε πολύ σωστά, ολοκληρώνεται το έργο αυτό. Πρέπει να επισημάνω εδώ ότι, δυστυχώς, διαπιστώνουμε για άλλη μία φορά την αδυναμία μερικών υπηρεσιών και των δικών μας, παρ’ ότι διαμαρτύρονται πολλές φορές για διάφορα διοικητικά θέματα, να κάνουν σωστά τη δουλειά τους. 
     Παράλληλα, ρωτάτε για τις παραγλαύκειες αρτηρίες και για τα άλλα έργα που έχει η «ΜΗΧΑΝΙΚΗ». Προχωρούν κανονικά και το βασικό είναι ότι δεν υπάρχουν εκκρεμότητες σε λογαριασμούς. Δεν χρωστάμε τίποτα στη «ΜΗΧΑΝΙΚΗ». Οι όποιες καθυστερήσεις αντιμετωπίζονται στα πλαίσια του νόμου και βεβαίως με την αυστηρότητα που πρέπει. Επαναλαμβάνω ότι για το Διακονιάρη τα πράγματα είναι ήδη πολύ σφικτά -αν θέλετε- και με αυστηρότητα για την εταιρεία αυτή. 
     Τέλος, στο πρώτο ερώτημά σας, το οποίο είναι βάσιμο, τι θα γίνει με τους καταστηματάρχες που ταλαιπωρούνται, δυστυχώς η απάντηση δεν είναι δική μας, δεν έχουμε εμείς την αρμοδιότητα αυτής της ρύθμισης, την έχει το Υπουργείο Οικονομίας και Οικονομικών και από μία απάντηση που θα καταθέσω στα Πρακτικά φαίνεται ότι δεν υπάρχει αυτή η δυνατότητα αποζημίωσής τους, παρ’ ότι ως πολίτης και εγώ το θεωρώ εύλογο, διότι δημιουργεί μία άνιση μεταχείριση με τους υπόλοιπους φορολογουμένους κ.λπ., Θα επανέλθουμε όμως και εμείς με σύσταση, χωρίς να έχουμε την αρμοδιότητα, μήπως και, πράγματι, υπάρξει μία ρύθμιση που ανακουφίζει τους ταλαιπωρημένους, πράγματι, καταστηματάρχες.
     Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Υφυπουργέ.
      Το λόγο έχει ο κ. Τσούκαλης για δύο λεπτά.
      ΝΙΚΟΛΑΟΣ ΤΣΟΥΚΑΛΗΣ: Ευχαριστώ, κύριε Πρόεδρε.
      Κύριε Υπουργέ, γνωρίζετε πάρα πολύ καλά -και είναι και πρόβλημα δικό μας, δεν είναι μόνο της Κυβέρνησης- ότι στην Πάτρα από τη «ΜΗΧΑΝΙΚΗ» και για τα έργα τα συγκεκριμένα υπάρχει τεράστιο πρόβλημα και η Κυβέρνηση δυστυχώς είναι εγκλωβισμένη σ΄ έναν στυγνό εκβιασμό της εταιρείας «ΜΗΧΑΝΙΚΗ» απέναντι στο Υπουργείο, προκειμένου να επιτύχει αλλότριους σκοπούς. Δεν ξέρω ποιοι είναι αυτοί οι σκοποί. Σας λέω απλώς ότι το έργο κάλυψης του χειμάρρου Διακονιάρη έχει διακοπεί, έχουν αποχωρήσει τα συνεργεία. Η αποκατάσταση, κύριε Υπουργέ, αυτής της κακοτεχνίας, την οποία έχετε αναγάγει σε μείζον θέμα, είναι διάρκειας μιας - δυο ημερών, απαιτεί είκοσι πέντε με τριάντα κυβικά τσιμέντο, μία διαφοροποίηση της κοίτης της τάξης των πενήντα έως πενήντα πέντε εκατοστών. Δεν νομίζω ότι μπορεί να οδηγήσει σ’ αυτήν την καθυστέρηση. Σας λέω απλώς, κύριε Υπουργέ, ότι τοπική εφημερίδα, καθ’ όλα έγκριτη και βεβαίως που δεν ενταγμένη στην Αντιπολίτευση, λέει το εξής: «Έργα που χαιρέτησε η Πάτρα και πανηγύρισε η πόλη για τη δρομολόγησή τους τείνουν να αποτελέσουν πολιτικό μπούμερανγκ για το Υ.ΠΕ.ΧΩ.Δ.Ε.». 
      Και σας λέω το εξής: Είπατε ότι δεν θα προχωρήσετε στην έκπτωση της εταιρείας, επειδή φοβάστε καθυστέρηση. Θα μου επιτρέψετε να σας πω -και για προφύλαξη του Υπουργείου και για πρόνοια του ίδιου του Υπουργείου- ότι θα βρείτε μπροστά σας αυτήν την ενέργειά σας να μην προχωρήσετε σε έκπτωση με όλες τις συνέπειες. Οι εκτιμήσεις μας είναι ότι δεν πρόκειται να ολοκληρωθεί το έργο και μην δεσμεύεστε για το εξάμηνο. Το πρόβλημα της εταιρείας «ΜΗΧΑΝΙΚΗ» είναι γενικότερο, το γνωρίζετε πάρα πολύ καλά, αφορά και τις παραγλαύκειες, αφορά και το φράγμα Πείρου-Παραπείρου. Οι χρηματοδοτήσεις μπορεί να είναι σωστές, αλλά υπάρχει μία συγκεκριμένη διαφοροποίηση. Έχουν κατηγορηθεί άνθρωποι. Δυστυχώς, εμπλέξατε υπηρεσίες, τις οποίες συκοφαντήσατε ότι δεν κάνουν σωστά τη δουλειά τους, όμως γνωρίζετε πάρα πολύ καλά ότι το πρόβλημα είναι αλλού.
      Και θα μου επιτρέψετε να σας πω το εξής, κύριε Υπουργέ: Μια συγγνώμη του κ. Κατσιγιάννη δεν επαρκεί. Και όταν η πολιτεία πολύ ορθά αποκαθιστά ζημιές και πολίτες από θεομηνίες, πυρκαγιές και σεισμούς, όπου σε τελευταία ανάλυση καμμία κυβέρνηση δεν ευθύνεται, σ’ αυτήν εδώ την προκλητική παραβίαση των όρων -δεν είναι μία απλή αναθεώρηση τιμών ή καθυστέρηση συνήθης, εδώ μιλάμε για προκλητική καθυστέρηση ζημιών- έχω την εντύπωση ότι στοιχειώδης υποχρέωση του κάθε κράτους δικαίου είναι αυτούς τους ανθρώπους να τους στηρίξει, ούτως ώστε να αποφύγουν δικαστικές διαδικασίες και ταλαιπωρίες. 
      Ευχαριστώ πάρα πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ. 
      Ελάτε, κύριε Υφυπουργέ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εκτιμώ ιδιαίτερα τις παρεμβάσεις του κυρίου Βουλευτού και λυπάμαι διότι σήμερα ήρθε παραπληροφορημένος εδώ. Ποιος σας είπε ότι είναι αποκατάσταση μιας - δυο ημερών μόνο αυτή η κακοτεχνία; Θα σας πω εγώ ποιος σας το είπε, οι προηγούμενοι υπάλληλοι που υπέγραψαν πιστοποίηση και πλήρωσαν αυτές τις κακοτεχνίες. Ως ειδικός, λοιπόν, σας λέω ότι είναι σοβαρότατο το θέμα στο Διακονιάρη. Με αυτό που έγινε μειώνεται η παροχετευτικότητα κατά πενήντα κυβικά το δευτερόλεπτο, που σημαίνει ότι θα ξαναπνιγεί η Πάτρα σε μερικά χρόνια. Τα λένε αυτά για να καλύψουν τις δικές τους ευθύνες. Αυτή είναι η πραγματικότητα και ευτυχώς που ο γενικός γραμματέας μπόρεσε και το διέγνωσε αυτό έγκαιρα, τον Αύγουστο δηλαδή, και γίνεται σήμερα μία σωστή αποκατάσταση. Αλίμονο εάν κάναμε αποκαταστάσεις, μιας - δυο ημερών. Θα πνίγαμε την Πάτρα σε πέντε - δέκα χρόνια και θα φωνάζατε δικαίως και εσείς και εμείς. Δεν είναι έτσι τα πράγματα. Μην σας λένε τέτοια πράγματα οι έχοντες τη φωλιά τους λερωμένη, για να χρησιμοποιήσω μια κάπως αγοραία έκφραση. Αυτή είναι η πραγματικότητα.
     ΝΙΚΟΛΑΟΣ ΤΣΟΥΚΑΛΗΣ:  Οι εργασίες στο υπόλοιπο έργο, κύριε Υπουργέ;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχουν να γίνουν δυστυχώς σοβαρές αποκαταστάσεις, κύριε Βουλευτά. Σας το λέω αυτό ως γνώστης του θέματος.  Έγινε  μεγάλη κακοτεχνία, δεν είναι μιας - δυο ημερών. Ξέφυγαν οι διαστάσεις, ξέφυγαν οι κλίσεις κ.λπ.. Υπάρχει πραγματικά μείζον θέμα, στο οποίο ευθύνεται και η επιβλέπουσα υπηρεσία η δική μας, η προηγούμενη δηλαδή, που δεν το εντόπισε έγκαιρα. Αυτή είναι η πραγματικότητα, για να τα λέμε όλα στον ελληνικό λαό.
     Τώρα, όσον αφορά την έκπτωση κ.λπ., αυτήν τη στιγμή πρέπει πριν από όλα να μην χρεωθεί ο επόμενος εργολάβος, δηλαδή το δημόσιο, αυτήν τη ζημιά. Πρέπει να τα φτιάξει όλα ο εργολάβος ο ίδιος που τα χάλασε, που τα έκανε στραβά και να τα πληρώσει από την τσέπη του. Είναι προφανές αυτό. Και μετά θα δούμε τι θα κάνουμε. Αλίμονο αν τώρα τον βγάλουμε απ’ έξω και φωνάξουμε έναν άλλο να τα φτιάξει, ο οποίος θα ζητήσει άλλα τόσα για να γίνουν. Είναι δυνατόν να λέμε τέτοια πράγματα για την υπεράσπιση των συμφερόντων του ελληνικού δημοσίου;
     Και τέλος, να σας πω το εξής. Είπα και προηγουμένως ότι με προσωπική παρέμβαση και εποπτεία των καλύτερων υπαλλήλων και μελετητών του Υπουργείου πιστεύουμε ότι θα μπορέσουμε τον Απρίλη να παραδώσουμε το έργο.
Το παρακολουθούμε στενά. Λυπάται το διαχρονικό Υ.ΠΕ.ΧΩ.Δ.Ε. για ό,τι έγινε και βέβαια επαναλαμβάνω ότι αναγνωρίζοντας την ανάγκη υποβοήθησης των πληττομένων, πράγματι, καταστηματαρχών της Ελευθερίου Βενιζέλου, θα κοιτάξουμε αν θα μπορούσαν, να βοηθηθούν γι’ αυτήν την πρόσθετη ταλαιπωρία που, πράγματι, κρατάει εδώ και ένα χρόνο.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Επισημαίνοντας ότι ο κ. Ξανθόπουλος είναι ο κατ΄εξοχήν ειδικός στο θέμα ως καθηγητής της υδρολογίας στο Πολυτεχνείο, τον ευχαριστούμε για την απάντησή του.
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, θα ήθελα να διαμαρτυρηθώ για τα χάλια της Αθήνας αυτήν τη στιγμή. Δεν μπορεί να κόβεται βασική αρτηρία που οδηγεί στην Πανεπιστημίου από εργασίες φυσικού αερίου Παρασκευή τέτοια ώρα. Είναι πραγματικά απαράδεκτο. Διαμαρτύρομαι ως απλός πολίτης. Δεν γίνεται αυτό. Οφείλουν να δουλεύουν Σαββατοκύριακο αυτοί οι κύριοι. Το ξέρουμε όλοι αυτό. Καταστρέφεται η δομή της κυκλοφορίας στην Αθήνα από τέτοιου είδους παρεμβάσεις για να κερδίσει ο εργολάβος μερικά χρήματα, για να μην πληρώσει υπερωρίες το Σαββατοκύριακο. Είναι δυνατόν; 
	ΠΡΟΕΔΡΕΥΩΝ (Αναστάσιος Νεράντζης): Ελπίζω η φωνή σας να φθάσει στα ώτα όσων έχουν αρμοδιότητα προς άρση αυτών των εμποδίων.
	Η με αριθμό 278/18-11-2008 επίκαιρη ερώτηση του Ζ΄ Αντιπροέδρου της Βουλής και Βουλευτή του Λαϊκού Ορθόδοξου Συναγερμού κ. Βαϊτση Αποστολάτου προς τον Υπουργό Οικονομίας και Οικονομικών, σχετικά με την παρακράτηση των κεντρικών αυτοτελών πόρων από το Δήμο Πειραιά κ.λπ. δεν θα συζητηθεί λόγω κωλύματος του Υπουργού.
	Ολοκληρώθηκε η συζήτηση των επίκαιρων ερωτήσεων.	
	ΠΡΟΕΔΡΕΥΩΝ (Αναστάσιος Νεράντζης): Εισερχόμαστε στην ημερήσια διάταξη των
ΕΠΕΡΩΤΗΣΕΩΝ
	Θα συζητηθεί η υπ’ αριθμ. 23/16-10-2008 επερώτηση των Βουλευτών του ΠΑ.ΣΟ.Κ., κ.κ. Άννας Διαμαντοπούλου, Μιχαήλ Παντούλα, Δημητρίου Βαρβαρίγου, Χρήστου Αηδόνη, Αθανασίου Αλευρά, Ελένης-Μαρίας (Μιλένας) Αποστολάκη, Μαρίας Δαμανάκη, Θάλειας Δραγώνα, Πέτρου Ευθυμίου, Κωνσταντίνου Καρτάλη, Γεωργίου Λιάνη, Δημητρίου Λιντζέρη, Μάρκου Μπόλαρη, Ιωάννη Ραγκούση, Αναστασίας Συλβάνας Ράπτη, Σοφίας Σακοράφα, Βασιλείου Τόγια, Βασιλείου Γερανίδη, Ηλία Καρανίκα, Μιχάλη Κατρίνη, Ευάγγελου Βενιζέλου προς τον Υπουργό Εθνικής Παιδείας και Θρησκευμάτων, σχετικά με το Συγκρότημα Τεχνικής Εκπαίδευσης Αγίου Κήρυκα Ζακύνθου.
	Από τις Κοινοβουλευτικές Ομάδες των κομμάτων έφθασαν στο Προεδρείο επιστολές με τις οποίες τα κόμματα ορίζουν Κοινοβουλευτικούς Εκπροσώπους για τη συζήτηση της συγκεκριμένης επερωτήσεως.
	Η Νέα Δημοκρατία ορίζει το Βουλευτή Λέσβου και αναπληρωτή Κοινοβουλευτικό Εκπρόσωπο κ. Ιωάννη Γιαννέλη-Θεοδοσιάδη.
	Το Κομμουνιστικό Κόμμα Ελλάδας ορίζει Κοινοβουλευτικό Εκπρόσωπο τον Βουλευτή Κερκύρας κ. Χαράλαμπο Χαραλάμπους.
	Ο Λαϊκός Ορθόδοξος Συναγερμός ορίζει Κοινοβουλευτική Εκπρόσωπο τη Βουλευτή Β΄ Πειραιώς κ. Δήμητρα Αράπογλου.
	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μπορώ να έχω το λόγο;
	ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Βενιζέλο.
	ΕΥΑΓΓΕΛΟΣ ΒΕΝΙΖΕΛΟΣ: Βλέπω ότι εισερχόμαστε στη συζήτηση της επερώτησης ενώ απουσιάζει ο αρμόδιος Υπουργός Παιδείας κ. Στυλιανίδης. Τιμώ ιδιαίτερα και θεωρώ φίλο μου τον παριστάμενο και αρμόδιο οπωσδήποτε Υφυπουργό κ. Λυκουρέντζο, αλλά έχει προβάλει την αξίωση η Αντιπολίτευση –όχι μόνον η Αξιωματική, σύσσωμη η Αντιπολίτευση- στη Διάσκεψη των Προέδρων και στην Ολομέλεια κατά τη συζήτηση των επερωτήσεων να παρίσταται οπωσδήποτε και ο αρμόδιος Υπουργός και όπου υπάρχει Υφυπουργός να παρίσταται και ο Υφυπουργός. Αυτό ήταν μία πάγια πρακτική της Νέας Δημοκρατίας ως αντιπολίτευση. Αποχωρούσε η Νέα Δημοκρατία από τις συζητήσεις των επερωτήσεων όταν απουσίαζε ο αρμόδιος Υπουργός που έχει τη συνολική πολιτική ευθύνη του Υπουργείου. Αυτό το έχουμε θέσει κατ’ επανάληψη στη Διάσκεψη και τοποθετούνται στην ημερήσια διάταξη τα θέματα και επιλέγονται οι επερωτήσεις σε συνεννόηση με την Κυβέρνηση. Άρα ο κύριος Υπουργός Παιδείας θα έπρεπε να ενημερώσει τον Πρόεδρο της Βουλής ότι δεν μπορεί να είναι σήμερα ή ότι δεν θέλει να είναι, οπότε δεν έπρεπε να εγγραφεί αυτή η επερώτηση στην ημερήσια διάταξη. Η απουσία του κυρίου Υπουργού είναι έλλειψη σεβασμού και προς το Σώμα αλλά και προς τις συμφωνίες που έχουμε κάνει στο πλαίσιο μιας κοινοβουλευτικής παράδοσης και δεοντολογίας γύρω από τα θέματα αυτά. Δεν αποχωρούμε για έναν και μόνο λόγο, γιατί θέλουμε και ο συνάδελφος κ. Βαρβαρίγος και όλοι μας να αναδείξουμε ένα πολύ μεγάλο θέμα της Ζακύνθου και γενικότερα του εκπαιδευτικού συστήματος της χώρας ιδίως στο πεδίο της τεχνικής εκπαίδευσης. Θέλουμε όμως να στηλιτεύσουμε τη συμπεριφορά αυτή. 
	Κύριε Πρόεδρε, θα ήθελα να σας παρακαλέσω να ζητήσετε από τον Πρόεδρο της Βουλής να κάνει τις σχετικές παρατηρήσεις στον κ. Στυλιανίδη γι’ αυτήν του τη συμπεριφορά.
	ΠΡΟΕΔΡΕΥΩΝ (Αναστάσιος Νεράντζης): Εγώ προσωπικά δεν γνωρίζω τα περί συμφωνίας, κύριε Βενιζέλο. Θα διαβιβάσω στον Πρόεδρο της Βουλής τα όσα έχετε επισημάνει. Δεν κρίνω σκόπιμο να αναφερθώ στον Κανονισμό και στη δυνατότητα των Υφυπουργών να παρίστανται.
	Το λόγο έχει ο πρώτος εκ των επερωτώντων κ. Βαρβαρίγος.
	ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
	Κύριε Υφυπουργέ, κυρίες και κύριοι συνάδελφοι, η χώρα μας συγκλονίζεται από μία πρωτοφανή κρίση που διαπερνά όλους τους θεσμούς και όλες τις δομές του κράτους. Η ανασφάλεια και η αβεβαιότητα κυριαρχούν στους πολίτες και τους οδηγούν σ΄ όλο και μεγαλύτερη αμφισβήτηση του πολιτικού συστήματος. Το μείγμα των σκανδάλων και της οικονομικής κρίσης που είναι παρούσα αναδεικνύει τις τεράστιες ευθύνες της Κυβέρνησης που προσπαθεί να μετατρέψει τη δική της αδυναμία και ευθύνη για το κατάντημα της χώρας σε αδυναμία και ευθύνη της παγκόσμιας οικονομικής κρίσης. 
      Φταίει όμως η παγκόσμια κρίση για την κατάρρευση του Ε.Σ.Υ.; Φταίει η παγκόσμια κρίση για την αποδόμηση του ασφαλιστικού συστήματος της χώρας; Φταίει η παγκόσμια κρίση για την εγκατάλειψη των αγροτών και των μικρομεσαίων; Φταίει η παγκόσμια κρίση για τα σκάνδαλα; Φταίει η παγκόσμια κρίση για την εγκατάλειψη του δημόσιου εκπαιδευτικού συστήματος; 
	(Στο σημείο αυτό την Προεδρική Έδρα καταλαμβάνει ο  ΣΤ΄ Αντιπρόεδρος της Βουλής κ.  ΙΩΑΝΝΗΣ ΔΡΑΓΑΣΑΚΗΣ)
	Με τόσα μεγάλα προβλήματα που αντιμετωπίζει η χώρα, θα ήταν ίσως πιο αναγκαίο το Κοινοβούλιο, ο κορυφαίος θεσμός, να ασχολείται μ’ αυτά ακόμα και στον κοινοβουλευτικό έλεγχο και όχι μ’ ένα πρόβλημα ενός νομού που θα έπρεπε να έχει λυθεί άμεσα, από τη στιγμή που γεννήθηκε, εδώ και δυόμισι χρόνια. Αυτό είναι όμως χαρακτηριστικό δείγμα της διάλυσης του κράτους και της απαξίωσής του στα μάτια των πολιτών. Λυπάμαι που για πολλοστή φορά, αφού εξαντλήθηκαν όλες οι δυνατότητες που παρέχει ο Κανονισμός της Βουλής για την αναζήτηση λύσης, ήλθε τώρα και με τη μορφή γενικευμένης επερώτησης. 
      Μια θεομηνία, ένα «σμήνος σεισμών», όπως το αποκάλεσαν οι σεισμολόγοι, έπληξε τη Ζάκυνθο τον Απρίλιο του 2006. Μέσα στα προβλήματα που δημιούργησαν, προκάλεσαν σημαντικές ζημιές στο Συγκρότημα της Τεχνικής Εκπαίδευσης της Ζακύνθου που στέγαζε τότε και τώρα δύο Τ.Ε.Ε. και ένα σχολικό εργαστηριακό κέντρο με τετρακόσιους μαθητές. Οι αυτοψίες που έγιναν από τους μηχανικούς του Ο.Σ.Κ. και του τμήματος αποκατάστασης σεισμοπλήκτων έκριναν ότι δώδεκα αίθουσες είναι ακατάλληλες, με σοβαρές ζημιές αλλά επισκευάσιμες και το εργαστήριο του σχολείου που ήταν και εργαστηριακό κέντρο για όλο το νομό με χίλια τετραγωνικά μέτρα επιφάνεια κρίθηκε κατεδαφιστέο και ακατάλληλο. Έπρεπε να γκρεμιστεί άμεσα γιατί ήταν επικίνδυνο.
	Στις 20 Απρίλη έρχεται στη Ζάκυνθο για τη θεομηνία αυτή ως εκπρόσωπος της Κυβέρνησης η κ. Πετραλιά. Ενημερώθηκε, έδωσε υποσχέσεις, έφυγε. Έχω τα δημοσιεύματα του τοπικού τύπου. Στις 21 Μαΐου έρχεται στη Ζάκυνθο κατά τις εορταστικές εκδηλώσεις για την ένωση της Επτανήσου με την Ελλάδα ο κ. Καλός, Υφυπουργός Παιδείας, ως εκπρόσωπος της Κυβέρνησης. Επισκέπτεται το σχολείο και δηλώνει: «Συζητήσαμε τα προβλήματα στέγασης για τα κτήρια που υπέστησαν ζημιές από τους σεισμούς. Θα μεταφέρω την κατάσταση που επικρατεί στο Υπουργείο Παιδείας και τον Ο.Σ.Κ.. Πρέπει να δείξουμε προσοχή. Γνωρίζω την κάθε πτυχή του εκπαιδευτικού προβλήματος του νησιού. Για το κτήριο της τεχνικής εκπαίδευσης δεν είναι λύση τα προκάτ και πρέπει ο Ο.Σ.Κ. να αναλάβει την αποπεράτωση του κτηρίου και να δει το θέμα της στατικότητάς του». Θα τα καταθέσω στα Πρακτικά. Τον Ιούλιο η Ζάκυνθος κηρύσσεται σεισμόπληκτη. Θα καταθέσω την κοινή υπουργική απόφαση. 
      Στη συνέχεια περιμένουμε ότι η Κυβέρνηση με τους μηχανισμούς που διαθέτει, με την Πολιτική Προστασία, με το Υπουργείο Παιδείας, με τις νομαρχίες, θα αποκαταστήσει τις βλάβες για να ξεκινήσει η λειτουργία του σχολείου το Σεπτέμβριο. Όμως είδατε ότι έγινε αγιασμός το Σεπτέμβριο και αντί σχολείου βλέπουμε ένα ερείπιο. Αυτή είναι η φωτογραφία, κύριοι συνάδελφοι. Την πρώτη μέρα αντί για αγιασμό, ο σύλλογος των καθηγητών μαζεύει χρήματα και αγοράζει πλέγματα για να περιφράξει το κτήριο που έχει κριθεί κατεδαφιστέο για να μην πέσει, για να μην πλησιάζουν τα παιδιά. 
      Ακολουθούν διαμαρτυρίες και κατάληψη. Ολόκληρη η Ζάκυνθος ανάστατη. Ο Τύπος της Ζακύνθου της εποχής εκείνης γράφει: «Άθλια η κατάσταση». Αυτό γράφουν όλες οι τοπικές εφημερίδες: «Ξεσηκωμός στην παιδεία». Όλος ο τοπικός Τύπος διαμαρτύρεται, όλη η τοπική κοινωνία, όλοι οι φορείς.
      (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όμως η Κυβέρνηση στον ύπνο της, έχει αφήσει τα πράγματα στην τύχη τους να εξελιχθούν εγκαταλείποντας τα πάντα. Και μετά απ’ αυτόν τον ξεσηκωμό μετά τις ερωτήσεις μου στη Βουλή και στην επιτροπή και παντού, η νομαρχία ανακοινώνει στις 21 του Σεπτέμβρη ότι διαθέτει 15.000 ευρώ -εδώ είναι το έγγραφο- για να μπει ηλεκτρική εγκατάσταση στο γυμναστήριο του σκολείου, όπου μετατράπηκε σε εργαστήριο για να μπορέσει να λειτουργήσει. Και αρχίζει ένας μαραθώνιος αν θα μπουν προκατασκευασμένες αίθουσες για να αντικαταστήσουν τις δώδεκα που κρίθηκαν ακατάλληλες για χρήση και το σχολείο δεν λειτουργεί. 
      Κάνω μία επίκαιρη ερώτηση και τελικά στις 30 του Νοέμβρη, την ημέρα που συζητείται η επίκαιρη ερώτηση ανακοινώνεται ότι τοποθετούνται, οκτώ μήνες μετά τους σεισμούς, τρεις προκατασκευασμένες αίθουσες στο προαύλιο του σχολείου. Και ανακοινώνει ο κ. Καλός τότε, Υφυπουργός Παιδείας, ότι διαθέτει 60.000 ευρώ για να γίνουν μελέτες για την αποκατάσταση και στη συνέχεια θα χρηματοδοτούσε την κατασκευή. Περνάει ο Νοέμβρης, περνάει ο Δεκέμβρης, το Φλεβάρη του 2007 ο αντινομάρχης λέει ότι δεν έχει ακόμη λεφτά και δεν μπορεί να κάνει τις μελέτες. Εγώ κάνω νέα επίκαιρη ερώτηση τον Μάρτη, ο κ. Καλός λέει θα δώσω άλλα 60.000 ευρώ, αλλά δεν τα δίνει και το Μάη ξεσηκώνονται πάλι τα παιδιά, πάλι καταλήψεις, πάλι το σχολείο διαλυμένο. Πάλι ο αντινομάρχης λέγει δεν δόθηκαν τα λεφτά. Στις 8 Ιουνίου, άλλη ερώτηση εγώ. Εκείνη την ημέρα που κάνω την ερώτηση, δεκατέσσερις μήνες μετά τους σεισμούς, δίνονται τελικά και τα άλλα 60.000 ευρώ. Όμως περνάει το καλοκαίρι, ξανανοίγει το σχολείο εγκαταλελειμμένο, ξανά καταλήψεις, ξανά διαμαρτυρίες, ξανά διάλυση. Γίνονται εκλογές, ορίζεστε εσείς, κύριε Λυκουρέντζο Υφυπουργός, εγώ έρχομαι με νέα επίκαιρη ερώτηση εδώ και σας λέω, δεν θέλω άλλες υποσχέσεις, ελάτε να δείτε το σχολείο εσείς ο ίδιος με τα μάτια σας και να δεσμευτείτε εκεί. Πραγματικά αποδεχτήκατε και ήρθατε στη Ζάκυνθο. Διαπιστώσατε έκθαμβος, όπως δηλώσατε τότε, ότι δεν έχετε ξαναδεί τέτοια εικόνα και εν πάση περιπτώσει θα αναλάβει ο Ο.Σ.Κ. να κάνει ό,τι χρειάζεται και την επόμενη χρονιά δεν θα υπάρχουν αυτά τα προβλήματα. 
      Έχω τα δημοσιεύματα του Τύπου εκείνης της περιόδου, τα οποία θα καταθέσω στα Πρακτικά. Του χρόνου θα είναι όλα έτοιμα. Έτσι ο Τύπος κατέγραψε τις δηλώσεις σας, ότι του χρόνου θα είναι καλύτερα. Όμως, η κατάσταση εξακολουθεί να παραμένει ως έχει.
      Επανήλθα στη Βουλή πολλές φορές με την ευκαιρία συζήτησης διαφόρων νομοσχεδίων του Υπουργείου σε συνεδρίαση της επιτροπής και εσείς, κύριε Υπουργέ –προκύπτει από τα Πρακτικά αυτό- δηλώνετε έκπληκτος που χρειάζεται μελέτη κατεδάφισης για ένα κτήριο που θα έπρεπε να γκρεμιστεί  άμεσα, όπως με διαβεβαίωσε ο διευθυντής της Υπηρεσίας Αποκατάστασης Σεισμοπλήκτων του Υπουργείου ΠΕ.ΧΩ.Δ.Ε., γιατί είχε κριθεί κατεδαφιστέο. Ήταν επικίνδυνο και έπρεπε να γκρεμιστεί. Είχαν περάσει δύο χρόνια και έμενε στη θέση του. Έψαχναν να βρούνε μελέτη. Ο ένας Υπουργός έλεγε πως θα δώσει λεφτά, δεν τα έδινε, η νομαρχία αντιδρούσε, η μελέτη δεν γινόταν και η κατάσταση εξακολουθεί και σήμερα να παραμένει, ως έχει. Αφού, τελικά, με τα πολλά δημοπρατήθηκε αυτή η μελέτη, αφού ανατέθηκε κατά παράβαση της νομοθεσίας, αφού δεν πλήρωναν, αφού έφτασαν στον Υφυπουργό Οικονομίας τον κ. Λέγκα να ξεπεραστεί το πρόβλημα της υπηρεσίας που δεν πλήρωναν τη μελέτη, ο κ. Λέγκας, αρχές του Νοέμβρη, με έγγραφο του λέει πληρώστε για λόγους ασφαλείας. Πρέπει να κατεδαφιστεί το κτήριο. Και εγώ ερωτώ, κύριε Υφυπουργέ, το εξής: Ο ν.3669 προβλέπει ότι σε περιπτώσεις έκτακτης ανάγκης λέει ότι υπάρχει δυνατότητα ανάθεσης ανεξαρτήτως ύψους. Και ο αρμόδιος Υπουργός ανακαλύπτει μετά από δυόμισι χρόνια ότι για λόγους ασφαλείας πρέπει να υπερβούμε τη νομική διαδικασία για να κατεδαφιστεί το κτήριο και να πληρωθεί μια μελέτη, που ανατέθηκε παράνομα. 
      Δεν φτάνουν όλα αυτά, την περασμένη βδομάδα είχαμε αρκετές βροχοπτώσεις στη Ζάκυνθο. Το σχολείο πλημμύρισε από νερά, γιατί η στέγη του που είναι τσιμεντένια πλάκα, φαίνεται είχε προβλήματα από τους σεισμούς που δεν είχαν διαγνωστεί από τότε. Έπεφτε το νερό επάνω, ξεχείλισε το εργαστήριο. Έχω ένα κατεπείγον έγγραφο, το έχετε πάρει και εσείς, το δίνουν οι τρεις διευθυντές του σχολείου, ένα άλλο του συγκεκριμένου δήμου, όπου ζητάει άμεση χρηματοδότηση για να αποκατασταθεί προσωρινά η στέγη του εργαστηρίου του σχολείου, το οποίο είναι το γυμναστήριο και είναι αυτό, κυρίες και κύριοι συνάδελφοι. Εδώ μεταφέρθηκε το εργαστήριο, στο γυμναστήριο του σχολείου, το οποίο κι αυτό έχει διαλυθεί από τους σεισμούς και τώρα φάνηκε το πρόβλημα.
      ΑΘΑΝΑΣΙΟΣ ΑΛΕΥΡΑΣ: Μπάσκετ παίζουν εκεί ή διδάσκουν; 
      ΔΗΜΗΤΡΙΟΣ ΒΑΡΒΑΡΙΓΟΣ: Βεβαίως εδώ είναι οι μπασκέτες γιατί ήταν το γυμναστήριο. Δείτε τις μπουκάλες οξυγόνου, μηχανήματα σωρός, όλα μέσα σ’ ένα χώρο, ο οποίος κι αυτός καταστράφηκε και είναι ακατάλληλος.
      Κυρίες και κύριοι συνάδελφοι, η συμπεριφορά του κράτους σ΄ όλα τα επίπεδα, σ΄ όλες τις δομές για το συγκεκριμένο πρόβλημα δεν έχει προηγούμενο. Εγώ θα ήθελα να απευθυνθείτε στους μαθητές, στους γονείς, στους καθηγητές, στην κοινωνία της Ζακύνθου και να τους δώσετε μία απάντηση. Θα θέλαμε και τον Υπουργό εδώ, όπως το παρατήρησε και ο Κοινοβουλευτικός μας Εκπρόσωπος, ο κ. Βενιζέλος, για να απαντήσει. Από τον κύριο Υπουργό ζητήσαμε να έχουμε ένα ραντεβού μετά το ξεκίνημα της νέας φετινής σχολικής χρονιάς, όπου πάλι ξεσηκώθηκε  η σχολική κοινότητα, γιατί υπήρχε η εγκατάλειψη που σας ανάφερα. Ο κ. Υπουργός αρνήθηκε να συναντηθεί με εκπροσώπους των καθηγητών και των μαθητών, όπως ζήτησα και με παρέπεμψε στον διευθύνοντα σύμβουλο του Ο.Σ.Κ..
      Ορίστε ο τοπικός Τύπος για τη φετινή σχολική χρονιά: «Ηχηρό μήνυμα», απεργίες, καταλήψεις. Οι καταλήψεις σταμάτησαν πριν από λίγες μέρες και βέβαια δεν πρόκειται να λειτουργήσει σχολείο. Ο κ. Υπουργός είναι απών, η Κυβέρνηση είναι απούσα, το κράτος είναι απόν σ’ όλα τα επίπεδα και εγώ σας λέω ποιο είναι το μήνυμα που δίνουμε σ’ αυτά τα παιδιά.
      (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχουμε ακούσει όλοι μας τη ρήση ότι όταν ανοίγει ένα σχολείο γκρεμίζεται μία φυλακή. Εγώ θέτω το ερώτημα, κύριε Υφυπουργέ, όταν γκρεμίζεται ένα σχολείο και κλείνει ουσιαστικά, όταν υποχρηματοδοτείται η εκπαίδευση και κλείνουν σ’ όλα τα επίπεδα οι δομές της εκπαίδευσης –πάρτε για παράδειγμα τα Τ.Ε.Ι. Πειραιά- τότε πόσες φυλακές ανοίγουν; Γιατί απ’ ό,τι φαίνεται η χώρα μας έχει ανάγκη περισσότερο τις φυλακές από τα σχολεία και διαπιστώνουμε το πρόβλημα και τώρα τελευταία, όπου η Κυβέρνηση εξαγγέλλει χτίσιμο νέων φυλακών, αντί να κάνουμε σχολεία.
      Θα επανέλθω στη δευτερολογία μου για τα υπόλοιπα.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς τον κ. συνάδελφο. 
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, ο κ. Βαρβαρίγος κατά την ανάπτυξη της επερώτησης κατέδειξε με συντριπτικά στοιχεία την πρωτοφανή και εγκληματική κυβερνητική αδιαφορία, την εξαπάτηση και τον εμπαιγμό της σχολικής κοινότητας του Αγίου Κήρυκα Ζακύνθου, αλλά και του συνόλου της τοπικής κοινωνίας της Ζακύνθου, απέναντι σ’ ένα πρόβλημα που προέκυψε από τους σεισμούς του 2006, πριν από δυόμισι χρόνια περίπου. Ό,τι όμως συμβαίνει στη Ζάκυνθο συμβαίνει και σ’ άλλες περιοχές, στην Αιτωλοακαρνανία, τη Θεσσαλονίκη, το Ηράκλειο, την Πολίχνη, την Καλαμαριά, την Αθήνα, τον Πειραιά. Παντού τα ίδια προβλήματα. Πώς να μη συμβαίνει άλλωστε όταν οι πιστώσεις για την παιδεία μειώνονται συνεχώς. Κατρακυλούν επικίνδυνα. Δεν υπήρξε χρόνος κυβερνητικής θητείας της Νέας Δημοκρατίας που οι δαπάνες για την παιδεία να μην κατρακυλούν προς τα κάτω.
      Παρακολουθεί τη συζήτηση, κύριε Υφυπουργέ, ο διευθύνων σύμβουλος του Ο.Σ.Κ. ο κ. Παταριάς. Θα ήθελα να τον παρακαλέσετε να σας μεταφέρει στο Υπουργείο ή να πάτε εσείς να επισκεφτείτε τον Ο.Σ.Κ. και να δείτε στα αρχεία του Ο.Σ.Κ. πώς αντιμετώπισε μία αντίστοιχη περίπτωση σεισμών και πυρκαγιάς η κυβέρνηση του ΠΑ.ΣΟ.Κ.. Μέσα της δεκαετίας του ’90 μεγάλοι σεισμοί στην Κόνιτσα. Το Τεχνικό Λύκειο της Κόνιτσας κρίνεται ακατάλληλο. Το 2ο και το 3ο δημοτικό σχολείο επίσης ακατάλληλα. Δεν πέρασαν οκτώ μήνες από την ημέρα εκδήλωσης του σεισμού, το Τεχνικό Λύκειο Κόνιτσας είχε κατασκευαστεί εξ υπαρχής και πέρα από τις αίθουσες και τα εργαστήρια και μ΄ ένα καταπληκτικό κλειστό γυμναστήριο. Το 2ο και το 3ο δημοτικό σχολείο επίσης επισκευασμένα, με νέες πτέρυγες και γυμναστήρια κ.ο.κ..
      Γνωρίζετε, επίσης, όλοι σας τα προβλήματα που προκάλεσαν οι σεισμοί της Αθήνας, όπου εκατοντάδες σχολικά κτήρια υπέστησαν μεγάλα προβλήματα.
      Αντελήφθηκε κανείς πότε αποκαταστάθηκαν οι ζημιές στα εκατοντάδες αυτά κτήρια; Αυτός ήταν ο Ο.Σ.Κ. τότε. Εσείς, κύριε Υφυπουργέ, παραλάβατε έναν Ο.Σ.Κ. ο οποίος υλοποιούσε ένα πρόγραμμα 2,2 δις ευρώ. Το 2004 είχαν παραδοθεί χίλια εκατό σχολεία, ενώ άλλα τριακόσια σχολικά κτήρια είχαν ολοκληρωθεί μέσω των Νομαρχιακών Αυτοδιοικήσεων. Σύνολο, δηλαδή, χίλια τετρακόσια κτήρια μέσα από ένα πρόγραμμα 2,2 δις ευρώ.
      Παραλάβατε έναν Ο.Σ.Κ. που είχε δεσμεύσει τριακόσια οικόπεδα μόνο στο Λεκανοπέδιο. Παραλάβατε έναν Ο.Σ.Κ. όπου από τα δεκατέσσερα χιλιάδες τετρακόσια σαράντα έξι σχολικά κτήρια της χώρας, το 42,2% είχε κατασκευαστεί επί των κυβερνήσεων ΠΑ.ΣΟ.Κ..
      Το Υπουργείο Παιδείας το 2005 μέσω του Κέντρου Εκπαιδευτικής Έρευνας δημοσίευσε την τελευταία μελέτη η οποία το επιβεβαιώνει. Καταθέτω στα Πρακτικά της Βουλής τη σχετική σελίδα, όπου αναφέρεται ότι το 42,2% των σχολικών κτηρίων της Ελλάδας, στα εκατόν ογδόντα περίπου χρόνια ελευθέρου βίου της χώρας, κατασκευάστηκαν κατά την περίοδο του ΠΑ.ΣΟ.Κ..
      Παραλάβατε έναν Ο.Σ.Κ. ο οποίος είχε ετήσια παραγωγή σχολικών μονάδων εκατό κτήρια το χρόνο, ετήσιο ύψος επενδύσεων 255.000.000 ευρώ. Είχε δείκτη απόδοσης 200% και καταλάμβανε την τέταρτη θέση μεταξύ όλων των Δ.Ε.Κ.Ο. της χώρας από άποψη ύψους επενδύσεων. Έναν Ο.Σ.Κ., τέλος, ο οποίος διέθετε ένα ανθηρό ταμείο, γιατί η Ευρωπαϊκή Τράπεζα Επενδύσεων είχε υπέρ του Ο.Σ.Κ. 200.000.000 ευρώ.
      Στις 25-9-2008 ο κ.Στυλιανίδης επισκέπτεται τον Ο.Σ.Κ. και κάνει δηλώσεις. Προσπαθεί μέσω της πολυλογίας να καλύψει την ένδοια. Και είπε ανακρίβειες. Είπε ότι η διπλοβάρδια των σχολείων το 2004 ήταν 6% και πλέον. Θα καταθέσω στα Πρακτικά πάλι το τμήμα εκείνο της έρευνας του Υπουργείου Παιδείας, μέσω του Κέντρου Εκπαιδευτικών Ερευνών, όπου με στοιχεία 2003, 2004 η διπλοβάρδια αναφέρεται ότι ήταν 4,4%. Γιατί αυτά τα ψέματα; Παραπλανήθηκε ο Υπουργός από τον Ο.Σ.Κ.; Συνειδητά τα είπε αυτά; Ας αποφασίσετε τι έγινε. Περιμένουμε την απάντησή σας.
      Ο κ. Στυλιανίδης είπε, επίσης, ότι την τετραετία 2004-2008 παραδόθηκαν εννέα χιλιάδες τριακόσιες πενήντα αίθουσες και πεντακόσια ογδόντα νέα κτήρια. Σε απάντηση όμως του ίδιου του Υπουργού –έχω εδώ τα στοιχεία από τον Ο.Σ.Κ. που μας εστάλησαν– για την περίοδο 2004-2008 η πρόσθεση δείχνει ότι οι αίθουσες (συμπεριλαμβανομένων και των βοηθητικών αιθουσών, των γυμναστηρίων, των γραφείων και των κοινόχρηστων χώρων) είναι επτά χιλιάδες πεντακόσιες ενενήντα δύο δηλαδή χίλιες οκτακόσιες λιγότερες. Γιατί το κάνετε αυτό δίνοντας ανακριβή στοιχεία; 
      Ταυτοχρόνως, κύριε Υφυπουργέ, όχι μόνο τα στοιχεία που επικαλείστε είναι ανακριβή, αλλά φτάνετε στο σημείο να συνυπολογίζετε στα δικά σας έργα, σχολεία όπως το 1ο Δημοτικό Σχολείο Δραπετσώνας, προϋπολογισμού 400.000.000, με χρόνο περαίωσης στις 30-9-2003. Μήπως τότε ήσασταν εσείς κυβέρνηση; Για το 1 Δημοτικό Σχολείο Αχαρνών αναφέρετε χρόνο περαίωσης 25-12-2003 και προϋπολογισμό 891.000.000 ευρώ. Μήπως και τότε ήσασταν κυβέρνηση; Έχετε ανατρέψει κάθε έννοια αλήθειας λέγοντας αυτά τα πράγματα. Κι ακόμη δεν απαντάτε στο κρίσιμο ερώτημα που σας θέσαμε πότε δηλαδή δημοπρατήθηκαν όλα αυτά τα κτήρια. Γιατί αποκρύπτετε την απάντηση; Γιατί ξέρετε ότι από πεντακόσια ογδόντα κτήρια που ισχυρίζεστε ότι δόθηκαν σε χρήση την τετραετία 2004-2008, τα τετρακόσια πενήντα τουλάχιστον έχουν δημοπρατηθεί ή σχεδόν είχαν ολοκληρωμένες μελέτες από την προηγούμενη κυβέρνηση, την κυβέρνηση του ΠΑ.ΣΟ.Κ..
      Ο κ, Στυλιανίδης κάνει και ένα άλλο λάθος που παραποιεί την αλήθεια. Υποστηρίζει ότι τα ποσά που διατέθηκαν αυτήν την περίοδο είναι 1,5 δισεκατομμύριο ευρώ περίπου. Όταν, όμως, προσθέτουμε τα σχετικά ποσά, που προκύπτουν από τα στοιχεία που μας έδωσε ο Ο.Σ.Κ. τότε ανακαλύπτουμε ότι είναι 1.189.000.000 ευρώ, δηλαδή, 310.000.000 ευρώ λιγότερα σε σχέση μ΄ αυτά που ανακοινώνονται στα μέσα ενημέρωσης πομπωδώς.
      Σας λέω και το άλλο. Το συγκεκριμένο ποσό δεν είναι λιγότερο μόνον κατά 310.000.000. Πολλές πληρωμές έχουν γίνει το 2003 και 2002, αφού τα έργα ήταν σε εξέλιξη από τότε. Το πολύ-πολύ στη δική σας περίοδο από το πρόγραμμα του ΠΑ.ΣΟ.Κ. που βρήκατε σε εξέλιξη να έχετε διαθέσει ένα ποσό της τάξης των 700.000.000 ευρώ. 
      Θα ήθελα κλείνοντας ….
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε.
      ΜΙΧΑΗΛ ΠΑΝΤΟΥΛΑΣ:  Ναι, κύριε Πρόεδρε, και ευχαριστώ για την ανοχή.
      Είπε, επίσης, ο κύριος Υπουργός για τα βιοκλιματικά κτήρια. Το ΠΑ.ΣΟ.Κ. σας παρέδωσε ένα βιοκλιματικό κτήριο. Ξέρετε τι γράφει ο «ΕΛΕΥΘΕΡΟΣ ΤΥΠΟΣ» στην αρχή της νέας χρονιάς; «Ρήμαξε», «ασύνδετα φωτοβολταϊκά, διαρροές στα ποτιστικά και έλλειψη πόρων οδηγούν σε ναυάγιο το φιλόδοξο πρόγραμμα του Ο.Σ.Κ.». Θα καταθέσω στα Πρακτικά το απόκομμα της εφημερίδας.
      Κύριε Υφυπουργέ, κυρίες και κύριοι συνάδελφοι, η ένδοια στον τομέα της σχολικής στέγης είναι δεδομένη και πάτε να την καλύψετε υποκλέπτοντας το έργο άλλων. Δεν σας επέλεξε ο ελληνικός λαός ως υποκλοπείς, σας επέλεξε για να συνεχίσετε ένα πολύ σπουδαίο έργο. Αντί να συμβαίνουν αυτά που συμβαίνουν στον Ο.Σ.Κ. με τις προσλήψεις εκατοντάδων «γαλάζιων παιδιών» και με τις άπειρες επιτροπές, τις πλουσιοπάροχα αμειβόμενες –θα ζητήσουμε στοιχεία γι΄ αυτό και θα μείνετε έκπληκτος και σεις- σας λέω ότι για να καλύψετε το κενό που έχετε δημιουργήσει δεν αρκεί να χρησιμοποιείτε στοιχεία τα οποία δεν ανήκουν στην περίοδο της διακυβέρνησής σας. Κάνετε κινήσεις που σας εκθέτουν.
      Έχω εδώ μία φωτογραφία, κύριε Υπουργέ, από το γυμναστήριο του Δημοτικού Σχολείου Καλπακίου Ιωαννίνων, που λειτούργησε το 2003. Το 2004 πήγε η κ. Γιαννάκου και έβαλε μία πινακίδα με το όνομά της. Στις 4-11-2005 εζήλωσε τη δόξα της κ. Γιαννάκου ο κ. Καλός και πήγε και έβαλε και αυτός μία άλλη πινακίδα με το δικό του όνομα. Δεύτερα εγκαίνια! Επειδή οι Ηπειρώτες είμαστε φιλόξενοι άνθρωποι να ξέρετε ότι θα σας περιμένουμε με ανοιχτές αγκάλες. Πείτε στον κ. Στυλιανίδη, προκειμένου να παρουσιάσει έργο, να έρθει να βάλει και αυτός μία τρίτη πινακίδα στο κλειστό γυμναστήριο του Δημοτικού Σχολείου Καλπακίου για να επέλθει ισορροπία  μεταξύ της προηγούμενης και της νυν πολιτικής ηγεσίας του Υπουργείου Παιδείας. Σας αναμένουμε.
      Ευχαριστώ.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ο κ. Αηδόνης έχει το λόγο για πέντε λεπτά.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Προέδρε.
      Είναι γεγονός ότι όταν διάβασα το δελτίο μέσα από το οποίο προγραμματιζόταν η κοινοβουλευτική διαδικασία αυτής της εβδομάδας μου προκάλεσε εντύπωση που ο κοινοβουλευτικός τομέας της παιδείας επέλεξε αυτό το θέμα ως επίκαιρη επερώτηση μιας και ο προσδιορισμός του δίνει στοιχεία που έχουν σχέση με θέματα τοπικού ενδιαφέροντος αλλά ενώ και εφόσον ο κ. Βαρβαρίγος φρόντισε να μας δώσει έναν ογκώδη φάκελο με μία σειρά από στοιχεία που αφορούσαν το συγκεκριμένο θέμα, τότε και εγώ συνειδητοποίησα πάρα πολύ καλά για ποιο λόγο έχει αξία η σημερινή συζήτηση.
      Θα μου επιτρέψετε, λοιπόν, κύριε Υπουργέ, μιας και είσαστε πάρα πολύ καλός γνώστης του θέματος να σας διαβάσω απόσπασμα από μία εφημερίδα του 2006: «άθλια η κατάσταση». 
      Αυτές εδώ είναι εφημερίδες του 2008, δηλαδή, πρόσφατες. Τίτλος: «Δεν γίνεται αγιασμός στο σχολείο», όπως επίσης υπάρχει και η εφημερίδα που λέει ότι μπάζει νερά το σχολείο και δεν μπορούν να γίνουν μαθήματα. 
      Εδώ υπάρχει και ένα έγγραφο, το οποίο στέλνει η ίδια η δευτεροβάθμια εκπαίδευση, ως κατεπείγον, με ημερομηνία 18 Νοεμβρίου 2008, στο οποίο λέει ότι «σας αναφέρουμε ότι στο κτήριο του γυμναστηρίου, το οποίο ως γνωστόν έχει μετατραπεί σε εργαστήριο των μηχανολόγων, μπάζει νερά από πολλαπλά σημεία σε όλη την έκτασή του, με αποτέλεσμα να δημιουργούνται προβλήματα στην ηλεκτρολογική εγκατάσταση του εργαστηρίου, να πλημμυρίζει με νερά το εργαστήριο, να κινδυνεύει με καταστροφή ο υπάρχων εργαστηριακός εξοπλισμός και το σπουδαιότερο, φυσικά,  να υπάρχει κίνδυνος ατυχημάτων για τα παιδιά και τους καθηγητές οι οποίοι είναι υποχρεωμένοι να κάνουν κάτω απ΄ αυτές τις συνθήκες μάθημα». 
      Επίσης, υπάρχουν και τα έγγραφα του Νομάρχη Ζακύνθου με ημερομηνίες 12-9-2008 και 16-11-2008, όπου μιλά για επιτακτική ανάγκη της επίλυσης του κτηριακού προβλήματος του ως άνω σχολικού συγκροτήματος, καθώς ελλοχεύει μεγάλος κίνδυνος για τη σωματική ακεραιότητα των καθηγητών και των μαθητών. 
      Όλα αυτά θα είχαν μεγάλη αξία πραγματικά ως προειδοποιήσεις, εάν ήταν ένα θέμα που το συζητούσαμε τώρα, γι΄ αυτήν τη σχολική χρονιά. Έχουμε, όμως, σχολική χρονιά του 2006. Το Σεπτέμβριο του 2006 το πρόβλημα συνεχίζει να υφίσταται, πέντε μήνες μετά από τους σεισμούς. Οι υποσχέσεις  που δίνει  ο κ.  Καλός -ο οποίος μας έχει εγκαταλείψει απ΄ αυτήν την Αίθουσα- θα σας θυμίσω ότι ήταν πολύ συγκεκριμένες. 
      Η πρώτη υπόσχεση, που έδωσε ο κ. Καλός, ήταν ότι δεν μπορεί να αντιμετωπιστεί το πρόβλημα αυτό με αίθουσες προκάτ. Αυτή είναι η πρώτη δέσμευσή του. Στο να αντιμετωπίσει το πρόβλημα, φυσικά, ξεχνά αυτήν τη δέσμευσή του, την οποία έχει πει και είναι καταγεγραμμένη στα κοινοβουλευτικά Πρακτικά. Στήνονται, λοιπόν, τρεις αίθουσες προκάτ, για να δώσουν λύση στο πρόβλημα δώδεκα αιθουσών οι οποίες δεν μπορεί και δεν πρέπει να λειτουργούν. 
      Η δεύτερη υπόσχεση του κ. Καλού είναι ότι υπάρχει άμεση χρηματοδότηση για να μπορέσει να δοθεί λύση στο θέμα, έρχεται όμως ο Αντινομάρχης Ζακύνθου που λέει ότι περιμένουμε ακόμα τα λεφτά. Τα λεφτά, βέβαια, έχουν πάει, αυτήν τη στιγμή ισχύουν, αλλά λέμε ποιο ήταν το γαϊτανάκι των υποσχέσεων εκείνη την περίοδο, όπου πραγματικά βλέπαμε έναν Υπουργό, ο οποίος ακόμα δεν μπορούμε να καταλάβουμε για ποιο λόγο δεν αντιλαμβανόταν το μέγεθος ενός τεράστιου προβλήματος. 
      Ακόμη, υπάρχει και ένα ερώτημα: Όταν μιλάμε για τετρακόσιους μαθητές, έχει κάποιος το δικαίωμα να θέτει τη σωματική ακεραιότητα του οποιουδήποτε Έλληνα πολίτη, ακόμη και ενός μαθητή, στη λογική των όποιων γραφειοκρατικών εμπλοκών; Είναι δυνατόν αυτό το κράτος να αντιμετωπίζει μ΄ αυτόν τον τρόπο τον οποιονδήποτε πολίτη και ιδιαίτερα μια μαθητική κοινότητα αυτού του μεγέθους; Και λέμε ότι αυτό είναι μια σοβαρή και υπεύθυνη στάση; 
      Εσείς ο ίδιος, κύριε Υπουργέ, με δικές σας ανακοινώσεις, διαβάζοντας φυσικά και τον τοπικό Τύπο, είδα ότι μείνατε έκπληκτος απ΄ αυτό το οποίο συναντήσατε. Πώς είναι δυνατόν, λοιπόν, σήμερα αυτή η έκπληξη να μην έχει απαντηθεί; Το Σεπτέμβρη του 2007 το σχολείο αντιμετωπίζει τα ίδια προβλήματα. Το Σεπτέμβρη του 2008 και τώρα που είμαστε το Νοέμβρη είναι χειρότερα τα προβλήματα, όπως λέει ο κ. Βαρβαρίγος. 
      Εάν πραγματικά προσπαθούσε κανείς να περιγράψει αυτήν την υπόθεση, θα έλεγε ότι είναι μια υπόθεση των χαμένων υποσχέσεων. Ειλικρινά δεν ξέρουμε πού είναι οι υποσχέσεις αυτής της Κυβέρνησης. Και επιτρέψτε μου να κάνω μια μικρή παράφραση. Μου θυμίζει το μύθο του Αισώπου, όπου έχουμε το λαγό και τη χελώνα. Ο λαγός είναι τα λόγια του κ. Καλού και του οποιουδήποτε υπεύθυνου αυτής της Κυβέρνησης και η χελώνα είναι τα εκτελεσθέντα έργα. Επιτέλους, η χελώνα πρέπει να κερδίσει κάποια στιγμή! Πότε, όμως, θα κερδίσει; Πότε θα λυθεί το πρόβλημα; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι αδιανόητο πραγματικά σήμερα να ασχολούμαστε μ΄ αυτό το ζήτημα. Έπρεπε, κύριε Υπουργέ -και νομίζω ότι υπάρχει και υπήρχε δυνατότητα- με τη διαδικασία του κατεπείγοντος να αντιμετωπιστεί αυτό το θέμα. Δεν μπορεί αυτά τα ζητήματα πραγματικά να είναι ζητήματα που μεταφέρονται στο μέλλον. Πρέπει να υπάρχουν άμεσες λύσεις, τις οποίες δεν είδαμε δυστυχώς. Και είναι αλήθεια ότι ένα μέρος της ευθύνης το φέρει και η σημερινή πολιτική ηγεσία του Υπουργείου Παιδείας. Μπορεί τον κ. Καλό από τις πολλές χαμένες υποσχέσεις, αυτήν τη στιγμή ο ελληνικός λαός να ξέχασε τη δική του χαμένη υπόσχεση και να τον έστειλε εκεί που τον έστειλε, αλλά εδώ πέρα υπάρχουν σημερινά προβλήματα τα οποία είναι δικά σας και πρέπει εσείς να τα λύσετε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Καταλαβαίνω προσωπικά ότι έχετε τεράστιες ευαισθησίες. Δεν μπορεί, λοιπόν, αυτό το πράγμα να συνεχίσει να υπάρχει. Το γνωρίζετε ο ίδιος, το έχετε αντιληφθεί. Πρέπει να κλείσει. Δεν μπορεί κανείς μαθητής να χάνει μια ώρα γνώσης. Το μεγαλύτερο και πιο πολύτιμο εφόδιο του οποιουδήποτε νέου ανθρώπου είναι τα στοιχεία γνώσης που κατακτά ιδιαίτερα σ΄ αυτήν την περίοδο. δεν μπορεί κανείς μαθητής, υπερασπιζόμενος το δικαίωμά του να έχει σωστές δυνατότητες μάθησης, να χάνει έστω μισή ώρα μάθημα σήμερα, σ΄ αυτήν την εποχή. Είναι η εποχή που εάν δεν έχεις αυτό το εφόδιο, δεν πας πουθενά. 
      ΠΡΟΕΔΡΕΥΩΝ (Ιωάννης Δραγασάκης): Παρακαλώ, κύριε συνάδελφε, ολοκληρώστε. 
      ΧΡΗΣΤΟΣ ΑΗΔΟΝΗΣ: Έχω και δευτερολογία, κύριε Πρόεδρε. Παρακαλώ να μου αφαιρέσετε το χρόνο από τη δευτερολογία μου. 
      Κλείνω, για να έχω και ένα λεπτό από τη δευτερολογία μου. 
      Πρέπει αυτήν τη στιγμή, αντιλαμβανόμενος την ευθύνη σας –και πιστεύω ότι την αντιλαμβάνεστε- να δώσετε την όποια λύση μπορείτε εδώ και τώρα. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστώ, κύριε συνάδελφε. 
      Το λόγο έχει ο κ. Αλευράς για πέντε λεπτά. 
      ΑΘΑΝΑΣΙΟΣ ΑΛΕΥΡΑΣ: Απορώ, κύριε Πρόεδρε, καταρχάς με τον τόσο ευφυή Κοινοβουλευτικό Εκπρόσωπο του ΠΑ.ΣΟ.Κ. που διαμαρτυρήθηκε για την απουσία του Υπουργού Παιδείας. Σιγά, μην ο Υπουργός Παιδείας ερχόταν εδώ να απολογηθεί για το χάλι που παρουσιάζει η κυβερνητική πολιτική η οποία αποκρυσταλλώνεται με τον πιο καθαρό τρόπο σ΄ αυτό που θα μπορούσε να είναι ένα case study για το πώς μια Κυβέρνηση μπορεί να γίνει σε σύντομο χρονικό διάστημα αντιπολίτευση ή, για να το πω διαφορετικά, για το πώς μια Κυβέρνηση δεν διαθέτει ίχνος αξιοπιστίας και αποτελεσματικότητας. 
      Ασφαλώς, βεβαίως, δεν μπορεί να απορεί κανείς για την άνεση με την οποία ο κύριος Υπουργός Παιδείας εξεστόμισε το γνωστό «Καραμανλή ή χάος». Προφανώς, ο ίδιος, γνώστης του χάους στην ελληνική παιδεία από πρώτο χέρι, δύναται να διευρύνει τα όρια της γνώσης μας. 
      Επίσης, θα πρέπει να πω ότι διαφωνώ και με το κείμενο της επερώτησής μας, διότι αντί να περιέχει τα φιλόδοξα ερωτήματα περί της ανακατασκευής και επαναλειτουργίας του Τεχνικού Λυκείου στον Άγιο Κήρυκα Ζακύνθου, θα έπρεπε να περιοριστεί σε κάτι πολύ περισσότερο απτό και συγκεκριμένο, να ρωτήσει πότε επιτέλους θα μπορέσει να κατεδαφιστεί ένα κτήριο το οποίο έχει κριθεί κατεδαφιστέο και για δυόμισι χρόνια δεν μπορεί να το κατεδαφίσει κανείς. Αυτός θα έπρεπε να είναι ο τίτλος της επερώτησης και αυτό το μόνο ερώτημά της. 
      Βεβαίως, είναι επίσης απορίας άξιο πώς μια Κυβέρνηση, η οποία κατεδάφισε τη χώρα μέσα σε πέντε περίπου χρόνια, αδυνατεί στο μισό του χρόνου αυτού να κατεδαφίσει ένα κτήριο στη Ζάκυνθο. 
      Αυτή, δυστυχώς είναι η πραγματικότητα την οποία συζητούμε. Και αναρωτιέται κανείς τι είδους κριτική οφείλουμε ή μπορούμε να ασκήσουμε μπροστά σ΄ αυτήν την εικόνα. Υπάρχει ένα διδακτήριο, το οποίο, υποτίθεται, είναι κρίσιμης σημασίας για πεντακόσιους νέους ανθρώπους που σπουδάζουν και φιλοδοξούν απ΄ αυτό να πάρουν προσόντα, για να βρουν ένα μεροκάματο στη ζωή τους αύριο. 
      Πριν από λίγο ο κύριος Πρωθυπουργός σε επίκαιρη ερώτηση μας διαβεβαίωνε για το αμέριστο ενδιαφέρον της Κυβέρνησης και του ιδίου για τη νέα γενιά. Πεντακόσια νέα παιδιά για δυόμισι χρόνια στη Ζάκυνθο είναι υποχρεωμένα να κάνουν εργαστήρια κάτω από τις μπασκέτες, πρόσφατα μάλιστα σε μια ρομαντική υγρή ατμόσφαιρα που δημιουργούν οι σταγόνες της βροχής που στάζουν στο δάπεδο του γυμναστηρίου. 
      Αυτά τα παιδιά είναι προφανές ότι στον 21ο αιώνα θα βρεθούν σε δυσχερή θέση αύριο στην αγορά εργασίας. Δίπλα από το γυμναστήριο, το οποίο έχει χρηστεί χώρος πληροφορικής, υπάρχει το κατεδαφιστέο κτήριο, του οποίου η ευθύνη κατεδάφισης μεταφέρεται από το Υπουργείο στη νομαρχία και από τη νομαρχία στο Υπουργείο, για να προστατευθούν τα παιδιά από έναν ενδεχόμενο νέο σεισμό σε μια κατ’ εξοχήν σεισμογενή περιοχή, όπου αναγκάστηκαν οι τοπικοί φορείς πρωτοβουλιακά να περιφράξουν το χώρο. 
    Και βεβαίως δεν μιλάμε για το γεγονός ότι για δυόμισι χρόνια δεν υπάρχουν μελέτες. Χρήματα πηγαίνουν και έρχονται και δεν υπάρχουν μελέτες. 
    Αναγνωρίζω ότι δεν σας βαρύνει προσωπικά άμεσα η ευθύνη, κύριε Υφυπουργέ. Βαραίνει, όμως, απολύτως η ευθύνη την Κυβέρνησή σας. Ακόμα και αν δεχθώ τον ισχυρισμό ότι όφειλε και είναι μέρος της ευθύνης της νομαρχίας να προχωρήσει σε μελέτες και σε διαδικασίες αποκατάστασης, ακόμα και αν δεχθώ ότι η νομαρχία ολιγώρησε, οφείλω να πω όπως θα έλεγε κάθε καλόπιστος πολίτης, ανεξάρτητα από κόμμα, οπουδήποτε σ΄ αυτήν τη χώρα, ότι εμένα δεν με ενδιαφέρει αν η νομαρχία ή το Υπουργείο αδυνατεί να κάνει και να δώσει τη λύση, εμένα με ενδιαφέρει να δοθεί η λύση. Και από τη στιγμή που έχετε γνωρίσει στο Υπουργείο Παιδείας εδώ και πάρα πολύ καιρό ότι υφίσταται το πρόβλημα και ότι αδυνατεί να δώσει τη λύση η νομαρχία, θα έπρεπε να έχετε κάνει αυτό το οποίο είχατε πει στο συνάδελφο κ. Βαρβαρίγο όταν σας επεσκέφθη, να αναθέσετε στον Ο.Σ.Κ. , να επιβάλετε στη νομαρχία με προγραμματική σύμβαση, όπως συμβαίνει και στη Θεσσαλονίκη σ΄ άλλες περιπτώσεις, να αναλάβει ο Ο.Σ.Κ. να δώσει μια λύση σ΄ αυτήν την υπόθεση. Είναι αδιανόητο. 
    Ο συνάδελφός μου κ. Βαρβαρίγος, ο οποίος αγωνίζεται από τη θέση του Βουλευτού της Αντιπολίτευσης στη μονοεδρική της Ζακύνθου και τον οποίο επειδή ακριβώς είναι μονοεδρική η Ζάκυνθος, η Κυβέρνηση τον αντιμετωπίζει με ελάχιστο ενδιαφέρον, προσπαθεί δυόμισι χρόνια, όπως γνωρίζουμε όλοι σ΄ αυτήν την Αίθουσα, σε σημείο πλέον που έχει γίνει ένα θέμα σχολιασμού μεταξύ μας, να θέτει συνεχώς το θέμα του Αγίου Κήρυκα.
    Και ανακαλύπτω προ ημερών ότι το θέμα αυτό παραμένει άλυτο. Και το ερώτημα είναι ως πού θα πάει αυτή η κατάσταση. Και αν μεν η Κυβέρνηση και ο κύριος Πρωθυπουργός αδυνατούν να δίνουν λύσεις σ΄ αυτά τα απλά ζητήματα, καταλαβαίνει κάποιος, ότι θα πρέπει να ανησυχούμε σοβαρά για την ικανότητά τους να διαχειριστούν τα μεγάλα που είναι μπροστά μας. 
    Ευχαριστώ.
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
    Το λόγο έχει ο κ. Λιντζέρης για πέντε λεπτά.
    ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
    Από το πρωί σ΄ αυτήν την Αίθουσα παρακολουθούμε με ενδιαφέρον θα έλεγα τις απέλπιδες προσπάθειες των απαντώντων Υφυπουργών στις ερωτήσεις των Βουλευτών της Αντιπολίτευσης. Άλλοι απαντούν με τόνο ήπιο, άλλοι με ρητορείες και ένταση, όμως, είτε οι μεν είτε οι δε αδυνατούν να απαντήσουν στην ουσία των ερωτημάτων μας. Κινούνται σε μία σφαίρα εικονικής πραγματικότητας και έχουν την ψευδαίσθηση ότι είναι δυνατόν τη δική τους πλαστή εικονική πραγματικότητα να τη βαπτίσουν αλήθεια και να πείσουν εμάς και τον ελληνικό λαό.
    Όμως, η αλήθεια είναι σκληρή. Και δυστυχώς σας κάνει να είστε απολύτως εκτεθειμένοι στο σύνολο του ελληνικού λαού, που υποτίθεται ότι οφείλετε να κυβερνάτε. 
    Επίσης θα ήθελα και εγώ από τη δική μου πλευρά αν επισημάνω την απουσία των Υπουργών. Γενικώς υπάρχει μία απαξία των Υπουργών στο Κοινοβούλιο, κύριε Πρόεδρε. Προχθές τιμήσαμε τους Έλληνες Ολυμπιονίκες και απουσίαζε και ο Υπουργός Πολιτισμού και ο Υφυπουργός Αθλητισμού ως μη όφειλαν. Πιστεύω, λοιπόν, ότι αυτού του είδους η αντίληψη, αυτού του είδους η αντικοινοβουλευτική συμπεριφορά είναι ενδεικτική του τρόπου με τον οποίο πολιτεύεσθε. Και βέβαια πώς θα μπορούσε να είναι εδώ ο κ. Στυλιανίδης σε μία ερώτηση που αφορούσε την αναστήλωση ενός σχολικού συγκροτήματος στη Ζάκυνθο, αφού ασχολείται με την αναστήλωση του σωριασμένου κύρους του Πρωθυπουργού της χώρας και της Κυβέρνησης; Θα έπρεπε, όμως, να γνωρίζει ότι η αναστήλωση αυτού του κύρους θα πέρναγε από την αναστήλωση του σχολικού συγκροτήματος Ζακύνθου και τόσων άλλων σε όλη την Ελλάδα. 
    Αποτελεί αυτό το φαινόμενο που συζητάμε σήμερα ένα ακραίο φαινόμενο αδιαφορίας, αδυναμίας, γραφειοκρατίας; Εν πάση περιπτώσει επειδή στην πολιτική οι πράξεις κρίνονται εκ του αποτελέσματος, είναι φαινόμενο απελπιστικής ανικανότητας της Κυβέρνησης να λύσει το πρόβλημα της σχολικής στέγης σε αυτόν τον τόπο.
    Και μια και είμαι Βουλευτής της Β΄ Πειραιά, για να τεκμηριώσω του λόγου μου το αληθές, εκείνο που έχω να πω –όχι πως έχω την ψευδαίσθηση ότι θα πάρω κάποιες απαντήσεις, μόνο και μόνο για να γραφούν στα Πρακτικά- είναι ότι τέτοια φαινόμενα όχι βέβαια σ΄ αυτήν την ακραία έκταση, επικρατούν σ΄ όλη τη χώρα και ιδιαίτερα και στη δική μου εκλογική περιφέρεια. Να πούμε για το 5ο Γυμνάσιο στον Κορυδαλλό που έχει αναγγελθεί ότι θα χτιστεί και ακόμα βρίσκεται στα χαρτιά; Να πούμε για το ειδικό σχολείο που μια ολόκληρη μεγάλη περιφέρεια δεν έχει και συνεχώς μεταφέρεται και συνεχώς χτίζεται; Να πούμε για τα σοβαρά προβλήματα στη Νίκαια και στο Κερατσίνι που αντιμετωπίζουν τα σχολικά κτήρια, όπως το 10ο Δημοτικό Σχολείο, όπου οι μαθητές, κυρίες και κύριοι συνάδελφοι, σε λίγο θα κυκλοφορούν με ομπρέλες μέσα στην Αίθουσα, διότι στάζουν οι μονώσεις; Να πούμε για το 1ο Γυμνάσιο και το 3ο Λύκειο της Νίκαιας; Να πούμε για τις υδραυλικές εγκαταστάσεις στο 9ο Δημοτικό Σχολείο Κερατσινίου και τόσα άλλα; 
    Κυρίες και κύριοι, είστε Κυβέρνηση κοντά πέντε χρόνια. Υπουργοί και Υφυπουργοί έρχονται και παρέρχονται, όμως τα συντρίμμια καλά κρατούν. Κύριε Λυκουρέντζο, εσείς ο ίδιος στις 27-11-2007 είχατε μείνει έκπληκτος και είχατε ομολογήσει ότι τέτοιο φαινόμενο δεν έχετε ξαναδεί σε κανένα σχολείο της χώρας. Ένα χρόνο ή ενάμιση χρόνο μετά καλά κρατεί η ίδια αδιαφορία, η ίδια κατάσταση.
    Κλείνοντας έχω να σας πω ότι προσπαθεί η ηγεσία του Υπουργείου Παιδείας να μας πει πως το δίλημμα υπευθυνότητα ή ανευθυνότητα ταυτίζεται με το δίλημμα Καραμανλής ή χάος. Θα έλεγα εγώ απλά ότι Καραμανλής σημαίνει και χάος και ανευθυνότητα. Και μια προσωπική, αν θέλετε, συμβουλή. Συγχωρέστε με δεν είμαι ικανός εγώ να δίνω σε σας συμβουλές, αλλά επειδή και εργατικός είστε και συμπαθής είστε, σας λέω το εξής. Φροντίστε να μην έχετε την τύχη του κ. Καλού που πλήρωσε τις αμαρτίες του Ο.Σ.Κ., ακριβώς διότι το πρόβλημα των σχολικών κτηρίων και της σχολικής στέγης στη χώρα μας είναι όχι μόνο άλυτο, αλλά υποχωρεί με δραματικούς τρόπους.
    Ευχαριστώ.
    ΠΡΟΕΔΡΕΥΩΝ (Ιωάννης Δραγασάκης): Ευχαριστούμε, κύριε συνάδελφε.
    Η κ. Δραγώνα έχει το λόγο για τρία λεπτά.
    ΘΑΛΕΙΑ ΔΡΑΓΩΝΑ: Θα κάνω χρήση και των πέντε, κύριε Πρόεδρε.
    Προφανώς η περίπτωση του συγκροτήματος τεχνικής εκπαίδευσης στον Άγιο Κήρυκα της Ζακύνθου είναι, όπως ομολογήσατε και εσείς, κύριε Υφυπουργέ, όταν επισκεφθήκατε το σχολείο ένα χρόνο πριν, «φαινόμενο που δεν είχατε ξαναδεί σε κανένα σχολείο της χώρας». Το μαρτυρούν οι φωτογραφίες που έχουν κατατεθεί και είναι αδιανόητες. 
    Είναι απαράδεκτο η κατάσταση αυτή για οποιονδήποτε οικονομικό, γραφειοκρατικό ή άλλο λόγο να παραμένει ανεπίλυτη για τρία ολόκληρα χρόνια. Όμως, το πρόβλημα της σχολικής στέγης είναι μεγάλο. Και σας προλαβαίνω, κύριε Υπουργέ, στο σχόλιο που σίγουρα θα κάνετε. Το πρόβλημα αυτό δεν είναι μόνο σημερινό, ανάγεται και στο παρελθόν, στο πολύ βαθύ παρελθόν θα έλεγα και πολύ πριν από τη δεκαετία του ’80. Αυτό, όμως, δεν απαλλάσσει τη σημερινή Κυβέρνηση που βρίσκεται στην εξουσία πέντε χρόνια από την ευθύνη να αντιμετωπίσει το πρόβλημα, να βρει δημιουργικές λύσεις και βέβαια να αντιμετωπίσει αποτελεσματικά τις κάθε φορά οξείες ανάγκες, όπως είναι αυτή του σχολείου της Ζακύνθου.
    Ομολογώ ότι μου είναι ακατανόητο πώς εξακολουθεί ακόμα να υπάρχει το πρόβλημα της διπλοβάρδιας στη χώρα μας και η πολιτεία να μην μπορεί να στεγάσει το σύνολο των μαθητών. Ποιο ευρωπαϊκό κράτος έχει αντίστοιχο πρόβλημα με όλες τις επιπτώσεις που έχει αυτή η ρύθμιση; Ξέρετε ότι κάθε φορά που τίθεται το θέμα της επιμήκυνσης του σχολικού χρόνου σκοντάφτουμε πάντα στο πρόβλημα της διπλοβάρδιας. 
    Το Κέντρο Εκπαιδευτικής Έρευνας στο συμβούλιο του οποίου είχα την τιμή να μετέχω έκανε μία αποτύπωση όλων των σχολικών μονάδων και η διπλοβάρδια του 2004 ήταν 4,4% και όχι 6% όπως έχει ισχυριστεί το Υπουργείο Παιδείας. Σήμερα το Υπουργείο Παιδείας διατείνεται ότι η διπλοβάρδια έχει μειωθεί στο 2,3%. Αυτό, όμως, που είναι το μείζον ερώτημα, είναι με ποιον τρόπο ασκείται η πολιτική σχολικής στέγης, το πώς ιεραρχούνται τα έργα και πώς τίθενται οι προτεραιότητες. 
     Ένα τρανταχτό παράδειγμα είναι ο Νομός Θεσσαλονίκης και ειδικότερα ο Δήμος Θεσσαλονίκης. Το πρόβλημα της διπλοβάρδιας είναι οξύτατο. Η συνήθης απάντηση είναι ότι δεν υπάρχουν οικόπεδα. Ωστόσο το μοναδικό ίσως οικόπεδο που αποκτήθηκε στις αρχές του 2004 με κόστος 5.000.000 ευρώ είναι μέχρι σήμερα αναξιοποίητο. Πώς είναι δυνατόν να μην έγινε καμμία ενέργεια για να αποκτηθούν άλλα οικόπεδα; Ας βρεθούν λύσεις. Δεν ξέρω, ας αγοραστούν οικόπεδα που είναι έξω από το κέντρο και ας μεταφέρονται τα παιδιά με σχολικό λεωφορείο όπως γίνεται στην περίπτωση των ιδιωτικών σχολείων. 
     Άλλοι δήμοι του Νομού Θεσσαλονίκης έχουν επίσης πολύ μεγάλο πρόβλημα. Η Καλαμαριά, οι Αμπελόκηποι, η Σταυρούπολη, η Πολίχνη. Περιοχές όπως η Αιτωλοακαρνανία, το Αγρίνιο, η Πάτρα, το Ηράκλειο δεν έχουν ενταχθεί στις προτεραιότητες του Οργανισμού Σχολικών Κτηρίων. 
     Ο ετήσιος ρυθμός απόκτησης νέων οικοπέδων έχει πέσει στο πέντε με δεκαπέντε το χρόνο, ενώ επί ΠΑ.ΣΟ.Κ. ήταν σαράντα έως εβδομήντα το χρόνο. Ο Οργανισμός Σχολικών Κτηρίων έχει χάσει το δυναμισμό του και έχει καταλήξει σ΄ έναν περιθωριακό, ζημιογόνο κρατικό μηχανισμό. Αν ανοίξετε την ιστοσελίδα του Ο.Σ.Κ., κύριε Υπουργέ, θα δείτε ότι προβάλλονται φωτογραφίες δώδεκα νέων σχολικών κτηρίων που όμως δεν είναι και τόσο νέα. Διότι τα έντεκα απ’ αυτά ολοκληρώθηκαν και παραδόθηκαν επί ΠΑ.ΣΟ.Κ.. 
     Και κατά τα στοιχεία του Κέντρου Εκπαιδευτικής Έρευνας, σχεδόν τα μισά από τα σχολεία της χώρας –το ακούσατε πριν και από το συνάδελφό μου κ. Παντούλα- κατασκευάστηκαν επί κυβερνήσεων του ΠΑ.ΣΟ.Κ.. Πέρασε η αρχή της σχολικής χρονιάς και έφυγε κάπως από την επικαιρότητα το τεράστιο πρόβλημα της στέγασης των νηπιαγωγείων. Τα νήπια θα παραμείνουν για χρόνια ακόμη άστεγα ή θα συνεχίσουν να στεγάζονται σε καταστήματα, σε δημόσια γκαράζ, σε ορόφους κτηρίων.
     Αυτό όμως που έχει ιδιαίτερη σημασία είναι η κατάσταση στην οποία βρίσκονται τα σχολεία μας σήμερα. Ακόμη και στις περιπτώσεις που είναι σε κατάσταση από μέτρια έως καλή τα σχολεία μας είναι γυμνά, άσχημα, απωθούν τα παιδιά, τα αποδιώχνουν. Το περιβάλλον του σχολείου είναι άρρηκτα συνδεδεμένο με την παιδευτική διεργασία. Τα παιδιά έχουν ανάγκη να συνδεθούν με το χώρο του σχολείου, να τον επενδύσουν, να τον κάνουν δικό τους. Η σχολική διαρροή συνδυάζεται μ΄ αυτό. Οι βανδαλισμοί των οποίων γινόμαστε μάρτυρες σ΄ όλες τις βαθμίδες της εκπαίδευσης είναι απόδειξη μιας σχέσης με το χώρο που δεν είναι φιλικός και αγαπητός από τους μαθητές ή τους φοιτητές. Πριν λίγους μήνες διαβάσαμε για το 6ο Λύκειο Αιγάλεω το πρώην πολυκλαδικό, που κτίστηκε το 1985 με τεράστια δαπάνη που έφθανε την αξία ενός μαχητικού τύπου Μιράζ και προοριζόταν να αποτελέσει πρότυπο για τον εκσυγχρονισμό και την ανάπτυξη του ελληνικού σχολικού συστήματος να γίνει «το Μιράζ της εκπαίδευσης» οι αίθουσες διδασκαλίας έχουν μετατραπεί σε αποθήκες γεμάτες παλιοσίδερα τα οποία στο παρελθόν αποτελούσαν πολύτιμο εξοπλισμό. Η εγκατάλειψη είναι πονετική. 
     Έχω, κύριε Υπουργέ, την εμπειρία του χώρου του πανεπιστημίου πολλά κτήρια του οποίου είναι επιεικώς άθλια, αφρόντιστα, βρώμικα, δυσλειτουργικά και απωθητικά. Δεν ακολουθούν κανόνες ασφαλείας. Δεν έχουν εξόδους κινδύνου με το ενδεχόμενο να θρηνήσουμε εκατοντάδες θύματα. Δεν υπάρχει πρόσβαση για άτομα με κινητικές αναπηρίες. Δεν έχουμε. κύριε Υπουργέ, χρέος να τα διορθώσουμε όλα αυτά;  Δεν έχουμε χρέος να διορθώσουμε αυτήν την κατάσταση; Εμένα προσωπικά με βαρύνει ιδιαίτερα αυτό το χρέος. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Δραγασάκης): Ευχαριστούμε την κ. Δραγώνα. 
     Ο Υφυπουργός κ. Λυκουρέντζος έχει το λόγο.
     ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε. 
     Κυρίες και κύριοι συνάδελφοι, θα ξεκινήσω την ομιλία μου από μια διαφωνία μου σημαντική μαζί σας σε ό,τι αφορά το πρόσωπο του εξαιρετικού συναδέλφου του κ. Βαρβαρίγου. Και τον σέβομαι, και τον τιμώ, και ανταποκρίθηκα στην πρόκλησή του να πάμε μαζί στο ΕΠΑ.Λ. του Αγίου Κήρυκα Ζακύνθου. Και αυτό διότι δεν είχα και δεν έχω να φοβηθώ απολύτως τίποτα. Είμαι έτοιμος να αντιμετωπίσω την πραγματικότητα και τις ευθύνες τις πραγματικές που μας αναλογούν. Και μου προξενεί εντύπωση πως αντιπαρήλθατε τις ευθύνες όλων των άλλων κοινωνικών εταίρων της Ζακύνθου και τις μεταθέσατε όλες με μιας στη Κυβέρνηση. Διότι και οι εδώ τοποθετήσεις μου όπως προκύπτει από τα Πρακτικά και οι δηλώσεις μου στη Ζάκυνθο ήταν απόλυτα εναρμονισμένες με την αλήθεια και πρότεινα και συγκεκριμένα βήματα για την αντιμετώπιση του ζητήματος. 
     Για παράδειγμα στην πρώτη μου τοποθέτηση στη Βουλή αποδέχομαι να μεταβώ στη Ζάκυνθο και να αντιμετωπίσουμε από κοντά το θέμα, ζήτησα να είναι παρών ο κύριος συνάδελφος για να ακυρώσω τον ισχυρισμό τον οποίο διατυπώσατε εκ των υστέρων, διότι ποτέ δεν σκέφθηκα έτσι ότι υποτιμώ την παρουσία του συναδέλφου, ο οποίος εκλέγεται σε μονοεδρική περιφέρεια, ότι αδιαφορεί δήθεν η Κυβέρνηση. Μόνο οι δηλώσεις οι οποίες τον αφορούν προσωπικά και η στήριξη της πρωτοβουλίας του διαψεύδει αυτόν τον ισχυρισμό. Διότι για εμένα ένας Βουλευτής που εκπροσωπεί μια μονοεδρική περιφέρεια, είναι Βουλευτής που ανήκει σ΄ όλους τους πολίτες, εκπροσωπεί όλους τους πολίτες και δεν διαφοροποιείται κομματικά. 
     Δεύτερον, στην επόμενη συζήτηση η οποία έγινε στη Βουλή με αφορμή την ψήφιση νομοσχεδίου και ήμουν παρών και το επικαλεστήκατε, επαναλαμβάνω πάντοτε την εμπιστοσύνη μου στο συνάδελφο, τη συνεργασία την οποία έχω μαζί του και την προσπάθεια την οποία καταβάλλουμε για να επιλυθεί το πρόβλημα. 
     Δυστυχώς, το αποτέλεσμα δεν είναι αυτό που όλοι επιθυμούσαμε. Αλλά ας βάλουμε τα πράγματα σε μια σειρά. Ποιο είναι το ιστορικό. Ο Ο.Σ.Κ. ανταποκρίνεται με 120.000 ευρώ. Η Νομαρχιακή Αυτοδιοίκηση καλείται να διαχειριστεί την υπόθεση ανάθεσης μελέτης η οποία δεν αφορά μόνο την κατεδάφιση του κτηρίου διότι αυτό θα μπορούσε ο ΟΣΚ με πολύ μεγάλη άνεση να το κάνει, αλλά ζητεί η κατεδάφιση του κτηρίου να συνδυαστεί με την ανέγερση του καινούργιου. Γι’ αυτό και η δική μου αντίδραση στην επιτροπή: Μα γιατί χρειάζεται μελέτη για την κατεδάφιση ενός κτηρίου; Και συνάδελφός σας μεταξύ των συναδέλφων που υπογράφουν την επερώτηση μου είπε πως, ως μηχανικός που είμαι μπορώ να σου πω ότι χρειάζεται. Και δέχθηκα την άποψη του ανθρώπου που έχει σπουδάσει και είναι μηχανικός, διότι εγώ δεν είμαι μηχανικός. 
     Όμως παρακολουθούμε τα γεγονότα από κοντά αυτούς τους μήνες. Και τα γεγονότα ανατρέπουν αυτά τα οποία συμφωνήσαμε και από την πλευρά της Νομαρχιακής Αυτοδιοίκησης και από την πλευρά του Δήμου Αρκαδίων. Διότι, κύριε συνάδελφε, ούτε το οικόπεδο μας εδόθη ούτε προχωρήσαμε στη συνεργασία η οποία ενώπιόν σας είχε συμφωνηθεί με τον κύριο δήμαρχο ο οποίος για να αναιρέσει τις δεσμεύσεις του στέλνει συνεχώς έγγραφα προς το Υπουργείο, προς τον Ο.Σ.Κ., προς το Νομάρχη Ζακύνθου, περιπλέκει συνεχώς την κατάσταση και αρνείται τα όσα είχαμε συμφωνήσει και για τη διάθεση του οικοπέδου και για όποιες δεσμεύσεις είχε αναλάβει.
     Εδώ επιτρέψτε μου, κύριοι συνάδελφοι, να ξεκαθαρίσουμε ένα άλλο ζήτημα. Είναι υπεύθυνη η πολιτική ηγεσία του Υπουργείου και ο Ο.Σ.Κ. για τη συντήρηση των σχολείων; Διότι η εικόνα πράγματι η οποία είναι αποκαρδιωτική, απογοητευτική, προσβλητική, δεν αφορά μόνο το Υπουργείο Εθνικής Παιδείας και Θρησκευμάτων και τον Ο.Σ.Κ., αφορά αυτούς οι οποίοι εκπροσωπούν την τοπική κοινωνία σε επίπεδο Τοπικής και Νομαρχιακής Αυτοδιοίκησης. Δυο εκατομμύρια ευρώ έχουν καταβληθεί από τον Ο.Σ.Κ. ως έκτακτες επιχορηγήσεις στα τέσσερα αυτά χρόνια στη Νομαρχιακή Αυτοδιοίκηση Ζακύνθου. Ο κύριος δήμαρχος, οι τοπικοί κοινωνικοί εταίροι, ακόμη και η εκπαιδευτική κοινότητα δεν ανησύχησαν; Δεν έβλεπαν ότι το πρόβλημα καθημερινά οξύνεται και μπορούσαν να απορροφήσουν τους πόρους αυτούς τους οποίους διέθεσε απλόχερα η πολιτική ηγεσία και ο Ο.Σ.Κ.; Δυο εκατομμύρια είναι. Δεν στέκομαι, δηλαδή, μόνο στο ζήτημα που αφορά την κατεδάφιση του κτηρίου και τη μελέτη για την κατασκευή του καινούργιου, αλλά όλα τα υπόλοιπα τα οποία περιγράψατε και δεν έχω καμμία διάθεση να τα αμφισβητήσω και να τα διαψεύσω, δεν αφορούν μόνο την πολιτική ηγεσία και τον Ο.Σ.Κ. είναι και ευθύνη όλων όσοι έχουν τις αρμοδιότητες όπως ορίζει ο νόμος. 
     Εν συνεχεία πληροφορούμαι ότι ο κύριος Δήμαρχος Αρκαδίων μετά από την αλληλογραφία αυτή την οποία αποστέλλει, κάνει δηλώσεις στα μέσα επικοινωνίας με προφανή στόχο να χρεώσει στην πολιτική ηγεσία του Υπουργείου, την αναποτελεσματικότητα η οποία εκδηλώνεται και αντιδρώ αμέσως. Την 1η Απριλίου σε εκπομπή στην οποία βγήκε στη δημόσια τηλεόραση, απήντησα –είναι δελτίο της 1ης Απριλίου, το καταθέτω στα Πρακτικά- διότι δεν είχα επίσης και τότε και τώρα κανέναν λόγο. Διότι επιδίωξη δική μου είναι να γίνει το σχολείο όπως κάθε Υφυπουργού και Υπουργού φιλοδοξία του είναι να ολοκληρώνονται οι σχολικές υποδομές.
     (Στο σημείο αυτό ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος, καταθέτει για τα Πρακτικά το προαναφερθέν δελτίου Τύπου, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Η Νομαρχιακή Αυτοδιοίκηση την οποία συχνά-πυκνά ενοχλούμε για να πάρουμε απαντήσεις μας ενημερώνει ότι τηρούνται οι νόμιμες διαδικασίες, διαδικασίες οι οποίες προβλέπονται από το νόμο, δεν μπορεί να κάνει διαφορετικά και βεβαίως, όπως σας είπα σε άλλη συζήτηση κατά τη διάρκεια του νομοσχεδίου το καλοκαίρι, εδώ στην Ολομέλεια, δεν μπορεί ο οποιοσδήποτε Υπουργός ή Υφυπουργός να παρέμβει σ΄ αυτές τις διαδικασίες, οι οποίες σαφώς ορίζονται από την κείμενη νομοθεσία. Αντιθέτως με ενημερώνουν ότι μείωσαν και το χρόνο παράδοσης μελέτης, από εννέα μήνες σε πέντε, ότι προσπάθησαν να επισπεύσουν την παράδοσή της και ανακύπτει ζήτημα στη συνέχεια, για το οποίο βεβαίως δεν είναι υπεύθυνη η πολιτική ηγεσία του Υπουργείου Εθνικής Παιδείας, μεταξύ της Νομαρχίας Ζακύνθου, του Γενικού Λογιστηρίου του Κράτους και της αρμοδίας υπηρεσίας για το αν θα καταβληθούν τα 120.000 ευρώ, τα οποία έχουν εγκριθεί. Αναφέρατε προηγουμένως, κύριε συνάδελφε, ότι προσφάτως εγκρίθηκε από τον κ. Λέγκα η καταβολή της δαπάνης των 120.000 ευρώ. 
      Σας επαναλαμβάνω, ότι από εμάς αυτή η διαδικασία ζητήθηκε, αυτά συμφωνήθηκαν όταν σας επισκέφθηκα στη Ζάκυνθο, αυτά  τηρήσαμε. Στις 5 Νοεμβρίου, ο κ. Λέγκας εγκρίνει την καταβολή των 120.000 ευρώ, την επίλυση της διαφωνίας ανάμεσα στο Γενικό Λογιστήριο του Κράτους και την Νομαρχιακή Αυτοδιοίκηση Ζακύνθου και χθες το Γενικό Λογιστήριο εξέδωσε το ένταλμα πληρωμής στην Νομαρχιακή Αυτοδιοίκηση για να παραδοθεί η μελέτη. Ούτε και τώρα είχαμε αδιαφορήσει και γνωρίζετε και από προσωπική μας επικοινωνία, πως σας περιέγραψα την κατάσταση.
      Ο Οργανισμός Σχολικών Κτηρίων, αφού έλαβε τη βεβαίωση της νομαρχίας ότι στις 20 Νοεμβρίου θα έχει παραδοθεί η μελέτη και αυτό δεν έγινε, δεν παρεδόθη η μελέτη στον Οργανισμό Σχολικών Κτηρίων, αποστέλλει έγγραφο στο οποίο ζητά από τον κύριο νομάρχη να παραδοθεί η μελέτη στον οργανισμό, συνοδευόμενο από μηχανικό της νομαρχίας, να παραδοθεί στο γενικό διευθυντή. Ο οργανισμός, θα προκηρύξει άμεσα τη δημοπράτηση του έργου, θα επιβλέψει την κατασκευή του, και βεβαίως, θα το χρηματοδοτήσουμε.
      Οι ερωτήσεις του κυρίου Δημάρχου Αρκαδίων κατά καιρούς, για το εάν θα είναι δεδομένη η χρηματοδότηση, είναι για να δημιουργούν εντυπώσεις. Είναι βέβαιο, από τη στιγμή που σας το δήλωσα στη Ζάκυνθο. Και βεβαίως, σήμερα είναι εκεί οι μηχανικοί του Οργανισμού Σχολικών Κτηρίων. Θα μου πείτε ότι είναι ατυχής συγκυρία το γεγονός ότι σήμερα είναι εκεί οι μηχανικοί, την ημέρα που συζητούμε την επερώτηση. Και εμένα δεν με ευχαριστεί αυτό, αλλά εν πάση περιπτώσει…
      ΔΗΜΗΤΡΙΟΣ ΒΑΡΒΑΡΙΓΟΣ: Κάθε φορά που συζητάμε εδώ κάτι γίνεται στο σχολείο.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε συνάδελφε, αυτό μπορείτε να το προσμετρήσετε στις επιτυχίες σας και δεν έχω κανένα δισταγμό να πω ότι οι πρωτοβουλίες σας και μας ευαισθητοποίησαν και φέρνουν αποτελέσματα. Μη μας καταλογίζετε όμως, ευθύνες τις οποίες δεν έχουμε και σας το λέω ειλικρινώς. Σας είπα, ότι ανά πάσα ώρα και στιγμή είμαι έτοιμος να συζητήσω επί της πραγματικής καταστάσεως, διότι το μόνο το οποίο έχω να καταθέσω είναι ενδιαφέρον και προσπάθεια. Ούτε ολιγωρία ούτε αδιαφορία. 
      Δεν μπορώ όμως, όπως βλέπω εδώ τις ημερομηνίες, οι οποίες έχουν ξεκινήσει από τα μέσα Μαΐου και φτάσαμε στις 5 Νοεμβρίου, να επιλύεται η διαφωνία μεταξύ του Γενικού Λογιστηρίου του Κράτους και της Νομαρχιακής Αυτοδιοίκησης για την πληρωμή της μελέτης, να αναφέρεται ότι ευθύνεται ο Υφυπουργός.
      Σε ό,τι αφορά την περαιτέρω πορεία, μόλις κατατεθεί η μελέτη, με τον τρόπο που ζήτησε ο Ο.Σ.Κ., εμείς θα τη δημοπρατήσουμε στο πλαίσιο των νομίμων διαδικασιών, στο χρονοδιάγραμμα που ορίζεται απ΄ αυτές και ανακοινώνουμε ότι εμείς θα χρηματοδοτήσουμε την κατασκευή του νέου ΕΠΑ.Λ. Ζακύνθου.
      Με την ευκαιρία, λοιπόν, επειδή θέσατε και άλλα ζητήματα, θα σας δώσω ορισμένες ακόμη απαντήσεις. Αυτά που είπα για τις ευθύνες και τις αρμοδιότητες της Τοπικής Αυτοδιοίκησης της Ζακύνθου, ισχύουν και αλλού. Για παράδειγμα, το δημοσίευμα το οποίο επικαλεστήκατε, σε ό,τι αφορά το βιοκλιματικό σχολείο, το παρέδωσε ο Οργανισμός Σχολικών Κτηρίων, αυτομάτως οι ευθύνες συντήρησής του ανήκουν στην Τοπική Αυτοδιοίκηση. Γιατί μας επιστρέφετε με τέτοιο άδικο τρόπο μία σπουδαία προσφορά την οποία κάναμε, ένα αποφασιστικό βήμα για να αναπτύξουν οι μαθήτριες και οι μαθητές μας τη φιλική τους σχέση με το περιβάλλον; Τα βιοκλιματικά σχολεία, είναι σχολεία τα οποία επιτυγχάνουν εξοικονόμηση ενέργειας, εξοικονόμηση νερού, δεν σπαταλούν φυσικούς πόρους, αλλά τους αξιοποιούν για την καθημερινή τους λειτουργία.
      Και μη μας λέτε τώρα, αυτά τα ειρωνικά, να έρθουμε να προσθέσουμε τρίτη πινακίδα. Δεν είναι αυτή η πρακτική μας. Εάν ένα περιστατικό αποτελεί την εξαίρεση μιας γενικότερης συμπεριφοράς, δεν μπορεί να είναι αυτός ο τρόπος με τον οποίο μας αξιολογείτε. 
      Και επιτέλους, βλέπετε τη μια πλευρά και ορθώς τη βλέπετε. Δεν μου είπατε όμως λέξη για το Λύκειο Πετρούπολης το οποίο το παραδώσαμε σε δέκα μήνες. Οκτώ χρόνια ήταν γιαπί. Δεν μου είπατε για το ΕΠΑ.Λ. Λιοσίων, του οποίου έχουμε ξεκινήσει τις διαδικασίες και το δημοπρατεί ο Ο.Σ.Κ., αφού και εκεί η ολιγωρία της Τοπικής Αυτοδιοίκησης το άφησε εγκαταλελειμμένο περίπου και αυτό για μια οκταετία. Τέσσερις φορές πήγα ο ίδιος στο εργοτάξιο του Λυκείου της Πετρούπολης και σε όποιο άλλο εργοτάξιο έχει χρειαστεί, έχω πάει, διότι ούτε σε ομίλους ανήκω ούτε συμφέροντα εκπροσωπώ ούτε συμμάχους έχω τους εργολάβους ούτε ταυτίζω την παρουσία μου με αναθέσεις. Γίνεται μια προσπάθεια με ειλικρίνεια, με σοβαρότητα στο πλαίσιο των δυνατοτήτων τις οποίες έχουμε, διότι όλες αυτές οι ανάγκες σε σχολική  στέγη απαιτούν προϋπολογισμούς οι οποίοι δεν υπάρχουν και το ξέρετε πάρα πολύ καλά. Δέκα έως δώδεκα δισεκατομμύρια ευρώ, είναι οι τόκοι που θα πληρώσουμε εφέτος για χρήσεις παρελθόντων ετών. Τα 10.000.000.00 έως 12.000.000.000 ευρώ, εάν υποθέσουμε ότι ένα σχολείο στοιχίζει 10.000.000 ευρώ με την αγορά του οικοπέδου, σημαίνει χίλια σχολεία το χρόνο. Αυτό σημαίνουν οι τόκοι τους οποίους καταβάλουμε. 
      Βέβαια, δεν έχουμε το μεγαλύτερο μερίδιο ευθύνης εμείς για τις χρήσεις των παρελθόντων ετών. Επί είκοσι πέντε χρόνια μονοπωλούσατε τη διακυβέρνηση της χώρας στο όνομα του σοσιαλισμού, των σοσιαλιστικών θαυμάτων και οραμάτων. 
      Συγκεκριμένα, τα έργα τα οποία έχουν κατασκευαστεί και κατασκευάζονται στην ανάπτυξη του πενταετούς προγράμματος του Ο.Σ.Κ., είναι χίλια διακόσια τριάντα τρία καινούργια διδακτήρια, εκ των οποίων τα οκτακόσια τριάντα τρία προορίζονται για να γίνουν νηπιαγωγεία. Θέλετε να ανατρέψουμε την έκταση και τη διάσταση του πενταετούς προγράμματος με μεμονωμένα περιστατικά, στοιχεία τα οποία αναφέρατε ότι ένα είναι από το 2003, κάποιο άλλο είναι από το 2002; Αυτή είναι η ουσία; Η ουσία είναι ότι σε συνέχεια της πολιτικής την οποία κάνατε στον Ο.Σ.Κ., σε συνέχεια του κράτους, όπως συχνά-πυκνά μας λέτε ότι πρέπει να υπάρχει συνέχεια του κράτους και υπάρχει, συνεχίζουμε μια φιλόδοξη προσπάθεια η οποία χρηματοδοτείται γενναιόδωρα. Αξιοποιούμε όλα τα εργαλεία τα οποία έχουμε στη διάθεσή μας, δημόσιους πόρους από τον Οργανισμό Σχολικών Κτηρίων και δανεισμός για να ενισχύσει την προσπάθειά του, περιφερειακά προγράμματα, Γ΄, Δ΄ Προγραμματική Περίοδος. Λυπούμαι που θα σας πω, ότι δεν αξιοποιήσατε, όσο θα μπορούσατε, τη δεύτερη και την τρίτη Προγραμματική Περίοδο, σύμπραξη δημόσιου και ιδιωτικού τομέα, για να επενδυθούν κεφάλαια. Εδώ ακούμε και αντιρρήσεις, ευτυχώς όχι τόσο έντονα από εσάς, αλλά από άλλες πτέρυγες της Βουλής για την αξία και τη σημασία της σύμπραξης δημόσιου και ιδιωτικού τομέα, αλλά θα ήθελα να ξέρω πώς αλλιώς θα μπορούσαν να ολοκληρωθούν τα κτήρια του Πανεπιστημίου Πελοποννήσου, τα οποία υπερβαίνουν τα 80.000.000, αν δεν είχαμε τη σύμπραξη δημόσιου και ιδιωτικού τομέα, όταν επτά όμιλοι εκδήλωσαν ενδιαφέρον στο διαγωνισμό, ο οποίος ολοκληρώθηκε προ μηνών. 
      Σε ό,τι αφορά το ενδιαφέρον μας για τις έκτακτες περιστάσεις, σε πέντε χιλιάδες σχολεία έγινε προσεισμικός έλεγχος, σχολεία που είχαν κατασκευαστεί προ του 1959. Αυτά, όταν ήσασταν κυβέρνηση, δεν τα είχατε υπ’ όψιν σας; Δεν τα ξέρατε αυτά τα σχολεία; Δεν ξέρατε τις ανάγκες τους; Και μάλιστα, ο προσυμβατικός έλεγχος, ο οποίος έγινε και με τη σύμπραξη με τα επιστημονικά μας ιδρύματα, με τα πολυτεχνεία, και σε τριακόσια πενήντα, αυτά στα οποία κρίθηκε  αναγκαίο, έγιναν και παρεμβάσεις. 
      Ανέφερε ο συνάδελφος από την Ήπειρο για τις έκτακτες περιπτώσεις που αντιμετωπίσατε, έκτακτες καταστάσεις. Βεβαίως. Γιατί όμως βλέπετε τα δικά σας; Το καλοκαίρι στο Νομό Ηλείας και Αχαΐας με διακόσια είκοσι σχολεία τα οποία επλήγησαν από το σεισμό δεν σημειώσαμε και εμείς υψηλές επιδόσεις; Μόνο μία περίπτωση σχολείου υπάρχει σε διπλοβάρδια. Όλα τα άλλα πώς επετεύχθησαν; Με την παρουσία μας, με τη συνεργασία μας. Κάθε βδομάδα ήταν ο Γενικός Διευθυντής, ο κ. Καλογήρου, του Ο.Σ.Κ. στο Νομό Ηλείας και στο Νομό Αχαΐας, μια ή δυο φορές το μήνα ήμουν παρών, εξαιρετική η συνεργασία μου με τους δύο νομάρχες που δεν ανήκουν στον ευρύτερο πολιτικό χώρο το δικό μας, για να επιμείνω ότι δεν αξιολογούμε τα πράγματα μ΄ αυτό το κριτήριο. Αρίστη συνεργασία με τους δημάρχους, μεγιστοποίηση της αποτελεσματικότητος. Είναι και στον Πύργο, στην Ηλεία και στην Αχαΐα τα παιδιά στα σχολεία. 
      Τώρα, σε ό,τι αφορά τους αριθμούς, μπορεί να διαφωνούμε. Γιατί είναι πιο έγκυρα τα στοιχεία του Εθνικού Κέντρου Εκπαίδευσης και δεν είναι και τα στοιχεία του Οργανισμού Σχολικών Κτηρίων; Υπάρχουν κάποιες μικροδιαφορές. Η ουσία όμως ποια είναι; Μειώθηκε η διπλοβάρδια ή δεν μειώθηκε; Εμείς λέμε ότι ήταν στο 6%, εσείς λέτε ότι ήταν 4,8% ή 4,5%. Ωραία, αυτήν την στιγμή είναι 2,4%. Στην Αττική από 8,3% πήγε 3,2%. Στη Θεσσαλονίκη μη μου πείτε ότι δεν έγινε ουσιαστική παρέμβαση και δουλειά. Το ομολογεί και ο νομάρχης, ο οποίος πολλές φορές στέκεται απέναντί μας. Έκλεισε και τη νομαρχία για την υπόθεση της σχολικής στέγης. Παρ’ όλα ταύτα, λέει ότι η δουλειά η οποία έγινε είναι θεαματική και από το 20% που υπήρχε διπλοβάρδια πήγε στο 10%. Και αν διαφωνούμε στα νούμερα, φροντίστε να μετράτε και καλά τους αριθμούς, διότι βεβαίως στα στοιχεία τα οποία παρουσίασε ο κ. Παντούλας δεν προσμέτρησε τις χίλιες οκτακόσιες αίθουσες και περισσότερες οι οποίες έχουν κατασκευαστεί μέσα από τις Νομαρχιακές Αυτοδιοικήσεις. 
      Εγώ, λοιπόν, θα σας δώσω ορισμένα στοιχεία, διότι είναι στη διάθεσή σας, σε ό,τι αφορά τα σχολεία τα οποία κατασκευάζονται από τον Ο.Σ.Κ., από τα περιφερειακά προγράμματα, τα μελετώμενα έργα από τον Ο.Σ.Κ., τα έργα τα οποία είναι σε ένταξη στη σύμπραξη δημόσιου και ιδιωτικού τομέα, τα προγραμματιζόμενα έργα. Ενενήντα τρεις καινούργιες σχολικές μονάδες είναι στον προγραμματισμό του Οργανισμού Σχολικών Κτηρίων. Και επίσης να σας δώσω τις διακόσιες σαράντα οκτώ αίθουσες οι οποίες παρεδόθησαν ήδη από τον οργανισμό στα ΕΠΑ.Λ., 20.350.000 ευρώ, 52.041.000 είναι τα ΕΠΑ.Λ., ΕΠΑ.Σ. και τα ειδικά επαγγελματικά εργαστήρια που βρίσκονται σε εξέλιξη στην επικράτεια και βεβαίως μία σειρά από άλλα έργα, τα οποία είναι υποστήριξης των υποδομών των ΕΠΑ.Λ. και ΕΠΑ.Σ. με 70.000.000 ευρώ για την αγορά εργαστηρίων, τα οποία διετέθησαν στην επικράτεια και είναι στη διάθεση των μαθητριών και των μαθητών που σπουδάζουν στην επαγγελματική εκπαίδευση. Εξοπλισμός -δεν ενδιαφέρει, αλλά έχει σημασία- των μουσικών σχολείων με μουσικά όργανα μετά τουλάχιστον μια δεκαετία καθυστέρηση. Προσπάθεια στον τομέα της πληροφορικής με καινούργια εργαστήρια όπου αυτό ήταν δυνατό και βεβαίως για εμάς η επαγγελματική εκπαίδευση και με αυτό θα ήθελα να συμπληρώσω τη σκέψη μου, κύριε Πρόεδρε, αποτελεί την ασφαλέστερη επένδυση για το χτύπημα του φαινομένου της ανεργίας στη ρίζα του. 
      (Στο σημείο αυτό ο Υπουργός Εθνικής Παιδείας και Θρησκευμάτων κ. Ανδρέας Λυκουρέντζος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Γνωρίζετε ότι είμαστε σε συνεργασία με την Ο.Λ.Μ.Ε.. Συνεστήθη στο Υπουργείο μια επιτελική ομάδα εργασίας, με την οποία μελετούμε όλα τα προβλήματα τα οποία υπάρχουν και φιλοδοξούμε  στο τέλος της σχολικής χρονιάς να βελτιώσουμε την υφισταμένη μεταρρύθμιση εκεί που κρίνεται απαραίτητο, έτσι ώστε οι απόφοιτοι να διαθέτουν πιστοποίηση στο γνωστικό επαγγελματικό αντικείμενο, στην πληροφορική, σε βασικές γνώσεις μιας ξένης γλώσσας, στην επιχειρηματικότητα, για να είναι σε θέση να αξιοποιήσουν τις ευκαιρίες τις οποίες παρέχει η ελληνική πολιτεία να ενταχθούν άμεσα και σίγουρα στην αγορά εργασίας, να αναπτύξουν δικές τους επαγγελματικές πρωτοβουλίες και έτσι η επένδυση στην παιδεία να δίνει τη δυνατότητα στις νέες και στους νέους να πραγματοποιήσουν τα όνειρά τους. Αυτές είναι οι φιλοδοξίες μας και στις όποιες αδυναμίες υπάρχουν δεν ερχόμαστε με τη λογική της αντιπαράθεσης, ερχόμαστε με τη λογική της συνεννόησης, της συνεργασίας, διότι το μέλλον της νέας γενιάς της πατρίδος νομίζω ότι ενώνει τα όνειρα και τις φιλοδοξίες όλων μας.
      Σας ευχαριστώ. 
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος για δώδεκα λεπτά. 
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, συζητούμε σήμερα μία επερώτηση αρμοδιότητας του Υπουργείου Εθνικής Παιδείας και Θρησκευμάτων λίγες ώρες μετά την επίσημη κατάθεση του κρατικού προϋπολογισμού του 2009 στη Βουλή. Η Κυβέρνηση κατέθεσε σήμερα έναν προϋπολογισμό που με πανηγυρικό τρόπο επιβεβαιώνει και επισημοποιεί την απόλυτη πολιτική της αμηχανία, ανικανότητα και ανεπάρκεια. Φοβούμαι ότι το πρόβλημα της Κυβέρνησης είναι πλέον διανοητικό. Δεν αντιλαμβάνεται το μέγεθος της κρίσης. Αρκείται σε έναν συμβατικό, εικονικό, ανεφάρμοστο προϋπολογισμό, ο οποίος έχει γραφτεί χωρίς να λαμβάνει υπ’ όψιν του τα νέα εκρηκτικά δεδομένα στη διεθνή οικονομία, αλλά βεβαίως και στην εγχώρια οικονομία.
      Θα περίμενε κανείς σήμερα, ο Πρωθυπουργός και ο Υπουργός Οικονομίας και Οικονομικών να εμφανιστούν στη Βουλή με έναν προϋπολογισμό έκτακτης ανάγκης, με έναν προϋπολογισμό που θα ήταν στην πραγματικότητα ένα ολοκληρωμένο σχέδιο για την αντιμετώπιση της κρίσης. Πρόκειται για το σχέδιο που ζητούσαμε κατά τη συζήτηση του νομοσχεδίου στήριξης του τραπεζικού συστήματος, ενώ θα έπρεπε να έχει συζητηθεί και να έχει ψηφιστεί πριν από αρκετές βδομάδες ένας ολοκληρωμένος νόμος για τη στήριξη της οικονομίας, για την ενίσχυση της ρευστότητας, όχι μόνο προς όφελος του τραπεζικού συστήματος που είναι ο αναγκαίος αγωγός και προς την πραγματική οικονομία, αλλά προς στήριξη των νοικοκυριών, προς στήριξη των στεγαστικών και καταναλωτικών αναγκών των νοικοκυριών και κυρίως προς στήριξη των μικρών και μεσαίων επιχειρήσεων που είναι ο κορμός και το συγκριτικό πλεονέκτημα της ελληνικής οικονομίας.
      Δεν εισακουστήκαμε στο νομοσχέδιο αυτό, που αφήνει αναπάντητα τα μεγάλα ερωτήματα και τις μεγάλες αγωνίες των Ελλήνων πολιτών πώς θα μπορέσουν να αντιμετωπίσουν τα προβλήματά τους, τι γίνεται με το εισόδημά τους και με τη δυνατότητά τους να δανειοδοτούνται ή να εξυπηρετούν ανειλημμένες δανειακές υποχρεώσεις και έρχεται σήμερα με έναν κρατικό προϋπολογισμό που βασίζεται σε απολύτως εσφαλμένες ερασιτεχνικές, πρόχειρες παραδοχές και για το ρυθμό αύξησης του Ακαθάριστου Εγχώριου Προϊόντος και για το δημοσιονομικό έλλειμμα, καθώς ούτε λίγο ούτε πολύ μας λέτε πως το έλλειμμα θα περιοριστεί τελικά στο 2% του Α.Ε.Π., ενώ ο ρυθμός αύξησης του Α.Ε.Π. θα είναι 2,7%, όταν είναι δυστυχώς αμφίβολο αν ο ρυθμός αύξησης θα έχει το 2009 τον αριθμό 1 μπροστά. Είναι πολύ πιθανό να έχει ένα μηδενικό μπροστά με μερικά δεκαδικά στοιχεία!
     Όταν, λοιπόν, έχουμε μια Κυβέρνηση που αδυνατεί να μιλήσει με ειλικρίνεια στον ελληνικό λαό, να τον καταστήσει συμμέτοχο του προβλήματος, να διαμορφώσει ένα σχέδιο εθνικής συστράτευσης και εθνικής συναίνεσης ώστε να κινητοποιηθούν όλες οι παραγωγικές δυνάμεις, όταν έχουμε μια Κυβέρνηση που εμπνέει ανασφάλεια και αβεβαιότητα τη στιγμή που ο πολίτης θέλει ένα σημείο αναφοράς, θέλει από κάπου να πιαστεί, θέλει να νιώθει ότι υπάρχει μια σχέση πολιτικής εμπιστοσύνης, αντιλαμβάνεστε ότι δεν έχουμε το πλαίσιο αναφοράς που απαιτείται προκειμένου να συζητήσουμε για όλα τα μεγάλα θέματα του κοινωνικού κράτους. Κορυφαίο θέμα είναι η παιδεία, εξίσου σημαντικό το θέμα της υγείας μ' αυτό το «κραχ» του Ε.Σ.Υ., την αδυναμία λειτουργίας των νοσοκομείων, την αδυναμία διενέργειας χειρουργικών επεμβάσεων ελλείψει υλικών, την υποχρέωση των συνταξιούχων να αγοράζουν οι ίδιοι με δικές τους δαπάνες τα φάρμακά τους, το ίδιο σημαντικό είναι το πρόβλημα της πρόνοιας, το ίδιο σημαντικό είναι το πρόβλημα της κοινωνικής ασφάλισης κ.ο.κ.. 
     Άκουσα προηγουμένως στη διαδικασία των επίκαιρων ερωτήσεων τον κύριο Πρωθυπουργό να απαντά σε μια πολύ σημαντική ερώτηση για την ανεργία των νέων και τον άκουσα να καταγράφει τις υφιστάμενες δράσεις του Υπουργείου Απασχόλησης και Κοινωνικής Προστασίας του Ο.Α.Ε.Δ., του Ε.Ο.Μ.Μ.Ε.Χ., του Υπουργείου Ανάπτυξης σαν να μην έχει συμβεί τίποτα, σαν να μην αντιλαμβάνεται ο κ. Καραμανλής ότι εδώ έχουμε τεράστιο πρόβλημα στην αγορά εργασίας, επειδή στα κεφάλια όλων των εργαζομένων και όλων των ανέργων, κυρίως των νέων ανθρώπων, κρέμεται η απειλή της μείωσης της απασχόλησης, της αύξησης της ανεργίας, της δημιουργίας ενός κύματος νέων ανέργων που σημαίνει ότι θα έχουμε φυσικά και μια ανακοπή των ρυθμών και των δυνατοτήτων εύρεσης εργασίας από τους σημερινούς ανέργους ή από νέα παιδιά που μετά τις σπουδές τους εισέρχονται στην αγορά εργασίας. 
     Αντί να παρουσιάσει σήμερα ένα σχέδιο για την αντιμετώπιση της κρίσης στην αγορά εργασίας, για την ανακοπή του κινδύνου απολύσεων, για τη δημιουργία νέων κινήτρων, ήρθε με ένα συμβατικό γραφειοκρατικό τρόπο, ως Πρωθυπουργός που διεκπεραιώνει τα καθήκοντά του χωρίς καμμία δυνατότητα να πει τίποτα καινούριο, τίποτα συγκεκριμένο, τίποτα ελκυστικό για την κοινή γνώμη και κάνει μια απλή καταγραφή. Μα, δεν γίνεται έτσι. Δεν στέλνουμε έτσι τα μηνύματα που απαιτεί η ελληνική κοινωνία και η ελληνική οικονομία, γιατί φυσικά όταν λέμε ελληνική οικονομία εννοούμε τελικά τον κάθε άνθρωπο που κρύβεται πίσω από το πρόβλημά του. Δεν έχει νόημα να μιλάμε για ποσοστά ανεργίας όταν ο κάθε άνεργος είναι 100% άνεργος και υφίσταται μια προσβολή στο πρόσωπό του γιατί δεν είναι μόνο το εισόδημα. Το εισόδημα μπορεί να καλυφθεί και μέσα από τα επιδόματα ανεργίας, αν γίνουν ευρωπαϊκού επιπέδου και μέσα από την οικογενειακή συμπαράσταση από άλλα δίκτυα αλληλεγγύης. Δεν είναι μόνο αυτό το πρόβλημα. Είναι και  η προσβολή της προσωπικότητας, η αδυναμία σχηματισμού οικογένειας, η αδυναμία εξέλιξης, η έλλειψη προοπτικής. 
     Τη στιγμή μάλιστα που σε όλο τον κόσμο μιλάμε για Κεϊνσιανές πολιτικές και για το νέο οικονομικό ρόλο του κράτους, ο νέος προϋπολογισμός είναι σκανδαλωδώς αντιαναπτυξιακός. Είναι ένας προϋπολογισμός στον οποίο προβλέπεται -και αυτό συνιστά ύβρη για την οικονομία και την ανάπτυξη- μείωση του Προγράμματος των Δημοσίων Επενδύσεων κατά 9% από τη στιγμή που θα έπρεπε το Πρόγραμμα Δημοσίων Επενδύσεων να είναι ο μοχλός ενός σχεδίου για την αντιμετώπιση της κρίσης.
     ΠΡΟΕΔΡΕΥΩΝ (Ιωάννης Δραγασάκης): Κύριε Βενιζέλο, παρ΄όλο που κατανοώ την εσωτερική σχέση με το θέμα, παρακαλώ να μην επεκταθείτε σε θέματα προϋπολογισμού γιατί δεν προσφέρεται η επερώτηση. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αντιλαμβάνομαι ότι και εσείς επιτελείτε ένα καθήκον. 
     ΠΡΟΕΔΡΕΥΩΝ (Ιωάννης Δραγασάκης): Το επιβάλλει ο Κανονισμός της Βουλής τον οποίο έχετε ψηφίσει. 
      ΕΥΑΓΓΕΛΟΣ ΒΕΝΙΖΕΛΟΣ: Έρχομαι τώρα στο ζήτημα της Ζακύνθου. 
      Η Ζάκυνθος είναι ένα ταλαιπωρημένο πολιτικά νησί. Υπάρχει πολιτική ευθύνη της Νέας Δημοκρατίας, του κυβερνώντος κόμματος για την κατάσταση που επικρατεί στη Ζάκυνθο, η οποία είναι ακραία. Όλοι γνωρίζουμε τι συνέβη με τον προηγούμενο Δήμαρχο της Ζακύνθου. Μιλάμε για πράξεις του κοινού εγκλήματος. Και δεν μπορεί ο Υπουργός Εθνικής Παιδείας και Θρησκευμάτων να λέει ότι δεν φταίω εγώ, φταίει η Νομαρχιακή Αυτοδιοίκηση. Η Νομαρχιακή Αυτοδιοίκηση είναι και αυτή κράτος, είναι τμήμα του πολιτικού συστήματος, έχει  κομματική ταυτότητα. Και η Νομαρχιακή Αυτοδιοίκηση στη Ζάκυνθο ανήκει στη Νέα Δημοκρατία. 
      Ο Πρωθυπουργός κ. Καραμανλής και Πρόεδρος της Νέας Δημοκρατίας έχει ευθύνη γι’ αυτά που κάνει ή δεν κάνει ο Νομάρχης Ζακύνθου, γιατί ούτε λίγο ούτε πολύ είπατε ότι η Νομαρχιακή Αυτοδιοίκηση ευθύνεται για την κατάσταση αυτή στο συγκρότημα Αγίου Κηρύκου Ζακύνθου, που είναι απειλητική για τη ζωή των παιδιών. 
      Πώς επιτρέπετε εσείς όμως ως αρμόδιος Υπουργός να διεξάγονται μαθήματα και να μπαίνουν τα παιδιά σε ανασφαλές κτήριο με κίνδυνο της ζωής τους; Θα έπρεπε να έχει λυθεί τουλάχιστον το ζήτημα της προσωρινής στέγασης. Και εν πάση περιπτώσει ο κόσμος δεν μπορεί να καταλάβει ούτε καν στη μικρή κλίμακα ενός νησιού, ποια είναι η διαφορά ανάμεσα στην Κυβέρνηση και τη Νομαρχιακή Αυτοδιοίκηση όταν πρέπει να λύσουμε ένα πρόβλημα ασφάλειας των παιδιών και ομαλής διεξαγωγής της εκπαιδευτικής διαδικασίας. Η νομοθεσία περί Δημοσίων Έργων προβλέπει λύσεις, έκτακτες, εξαιρετικές, οι οποίες με διαφάνεια μπορούν και πρέπει να εφαρμοστούν. Είναι η απευθείας ανάθεση, η περιορισμένη πρόσκληση μεταξύ εταιρειών, ο πρόχειρος διαγωνισμός. Υπάρχουν οι μηχανισμοί. Ούτε είναι δυνατόν να ανταλλάσσουμε στην Αίθουσα αυτή συνεχώς στοιχεία ποιος έκανε καλύτερα τη δουλειά του σε σχέση με τη Σχολική Στέγη. 
      Βλέπετε πόσο δύσκολο είναι να κάνεις το παραμικρό δημόσιο έργο; Να φτιάξεις ένα σχολείο, μια γέφυρα, ένα δρόμο; Πόσο χρόνια έπρεπε να περάσουν για να το συνειδητοποιήσει αυτό η Νέα Δημοκρατία; Ότι δηλαδή η κριτική ήταν εύκολη όταν το ΠΑ.ΣΟ.Κ. διαχειριζόταν τα Κοινοτικά Πλαίσια Στήριξης, τα Ολυμπιακά Έργα, ένα πολύ δυναμικό Πρόγραμμα Δημοσίων Επενδύσεων. Δεν είχατε καμμία επιείκεια και καμμία διάθεση κατανόησης πριν από πέντε χρόνια. Όλα ήταν εύκολα τότε, ισοπεδωτικά. Και τώρα πάλι η παλιά καλή θεωρία του συμψηφισμού. 
      Το ΠΑ.ΣΟ.Κ. ό,τι ήταν να κάνει το έκανε στη δική του θητεία. Το θέμα τώρα είναι εσείς, τι θα παραδώσετε φεύγοντας. Ποιος είναι ο απολογισμός του κ. Καραμανλή. Με τι συνδέει την παρουσία του επί πέντε χρόνια στη θέση του Πρωθυπουργού ο κ. Καραμανλής; Διδάσκεται η Ιστορία στα ελληνικά σχολεία. Ένα ιστορικό ερώτημα είναι πάντα ένα παιδαγωγικό ερώτημα. Ο Κώστας Σημίτης και οι κυβερνήσεις του καταγράφονται σε σχέση με την ένταξη στην Ο.Ν.Ε., σε σχέση με τη διοργάνωση των Ολυμπιακών Αγώνων, σε σχέση με την προώθηση του Β΄ και Γ΄ Κοινοτικού Πλαίσιου Στήριξης, σε σχέση με την ένταξη της Κύπρου στην Ευρωπαϊκή Ένωση. Ο κ. Καραμανλής με τι συνδέει το όνομά του στο αναλυτικό πρόγραμμα της Ιστορίας του 21ου αιώνα της πρώτης δεκαετίας; Τίποτα. Θα είναι μια λευκή σελίδα αυτή. Και η σελίδα βεβαίως είναι πολύ γενναιόδωρη έκταση. Μια πολύ μικρή λευκή παράγραφος. Και αυτό το πρόβλημα πρέπει να το επιλύσετε για λόγους υστεροφημίας και ιστορικής συνείδησης. 
      Και όλα αυτά, κύριε Υπουργέ, πρέπει να σας πω ότι συνδέονται και με όλη τη «βεντάλια» των μεγάλων προβλημάτων της εκπαίδευσης που είναι ανοικτά. Σήμερα μας είπατε πολλά πράγματα, αλλά δεν μας είπατε τι γίνεται με τις αποφάσεις του Δικαστηρίου των Ευρωπαϊκών Κοινοτήτων για τα επαγγελματικά δικαιώματα. Δεν μας είπατε πού βρίσκεται το ζήτημα της κατοχύρωσης των επαγγελματικών δικαιωμάτων των πτυχιούχων όλων ανεξαιρέτως των τμημάτων όλων των πανεπιστημίων, ιδίως των νέων και όλων των Τ.Ε.Ι. της χώρας. Δεν μας είπατε πού βρίσκεται το ζήτημα των κολεγίων όταν αποδεικνύεται ότι ήταν ψευδεπίγραφος και εικονικός ο πρόσφατος νόμος όπως απεδείχθη, ότι δεν είχε καμμία βάση και το επιχείρημα που έλεγε ότι πρέπει να αναθεωρήσουμε και το άρθρο 16 του Συντάγματος για να μπορέσουμε να θέσουμε υπό ποιοτικό έλεγχο τα λεγόμενα κολέγια και τις συμβάσεις δικαιόχρησης με πανεπιστήμια του εξωτερικού γιατί απεδείχθη ότι άλλου τύπου μέτρα και κινήσεις χρειάζονται προκειμένου να αποφύγουμε αυτό το τεράστιο εκπαιδευτικό «ντάμπινγκ» εις βάρος της ποιότητος του ευρωπαϊκού πανεπιστημίου. Αν όμως δεν έχουμε δημοτικό, γυμνάσιο και λύκειο, αν δεν έχουμε κυρίως λύκειο αυτοτελές και νέο σύστημα εισαγωγής στην τριτοβάθμια εκπαίδευση δεν θα δημιουργήσουμε ποτέ τις προϋποθέσεις αναβάθμισης του ελληνικού δημοσίου πανεπιστημίου. Και δεν άκουσα τίποτα απολύτως για το θέμα αυτό. Όπως δεν άκουσα τίποτα και για τα νηπιαγωγεία, τα οποία ήταν το φετινό εναρκτήριο πρόβλημα της σχολικής χρονιάς. Όπως-όπως, άρον-άρον αντιμετωπίστηκε μια κατάσταση. 
	Λέτε ότι ετοιμάζετε οκτακόσια τριάντα τρία διδακτήρια για νηπιαγωγεία. Είναι μικροί χώροι. Το νηπιαγωγείο είναι μικρή σχολική μονάδα. Αυτό σημαίνει ότι εφαρμόστηκε ένα μέτρο σε σχέση με την υποχρεωτική φοίτηση χωρίς προετοιμασία, πρόωρα. 
      Το εκπαιδευτικό πρόβλημα της χώρας, κυρίες και κύριοι συνάδελφοι, είναι το πρόβλημα του μοντέλου ανάπτυξης της χώρας. Εφόσον αυτό δεν γίνεται αντιληπτό, εφόσον η εκπαίδευση δεν εισέρχεται, δεν εγκαθίσταται στον πυρήνα του μοντέλου ανάπτυξης της χώρας, δεν θα μπορέσουμε ποτέ να υπερβούμε την κρίση η οποία από χρηματοοικονομική μετατρέπεται σε κρίση της πραγματικής οικονομίας και τελικά σε κρίση των συγκριτικών πλεονεκτημάτων που έχει κάθε οικονομία. 
      Όλες οι χώρες δεν διαχειρίζονται απλώς συγκυριακά τα προβλήματα της οικονομικής κρίσης. Προσπαθούν να αποκτήσουν μία επίκαιρη θέση για την επόμενη φάση. Εμείς στην Ελλάδα δεν μπορούμε να κάνουμε ούτε στοιχειώδεις χειρισμούς για ν’ αντιμετωπίσουμε τα συμπτώματα και τη συγκυρία, δεν μπορούμε να σχεδιάσουμε τίποτα σε σχέση με το μοντέλο ανάπτυξης γιατί δεν υπάρχει μια κυβέρνηση που να εμπνέει πολιτική εμπιστοσύνη και να μπορεί να διευθύνει πολιτικά τη χώρα, να μπορεί να προτείνει και να εγγυηθεί τη μεγάλη εθνική, κοινωνική και αναπτυξιακή συμφωνία που έχει ανάγκη ο τόπος, προκειμένου να φύγουμε απ’ αυτήν τη μιζέρια.
	Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Ιωάννης Δραγασάκης): Κι εμείς ευχαριστούμε.
	Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Γιαννέλης-Θεοδοσιάδης για έξι λεπτά.
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, ελάχιστα έχω να προσθέσω όσον αφορά την ουσία και τον πυρήνα της επερώτησης γιατί ο Υφυπουργός έδωσε πλήρη απάντηση. Θέλω όμως να επαινέσω την πολιτική του ντομπροσύνη γιατί ήλθε και ανέλαβε τις όποιες ευθύνες αναλογούν στις υπηρεσίες του Υπουργείου. Αυτό είναι κάτι με το οποίο δεν έχετε άμεση σχέση εσείς. Το έκανε ο Υπουργός και αυτό δείχνει το επίπεδο του πολιτικού μας πολιτισμού και το επίπεδο παιδείας που υπάρχει γιατί όλα είναι «Θέματα Παιδείας», όπως λέει χαρακτηριστικά το Υπουργείο Εθνικής Παιδείας και Θρησκευμάτων. 
	Έτσι λοιπόν, κυρίες και κύριοι συνάδελφοι, μου δίνετε την ευκαιρία και θα μου επιτρέψετε, κύριε Πρόεδρε, να αναφερθώ σε όσα ακούστηκαν προηγουμένως διότι ως Κοινοβουλευτικός Εκπρόσωπος της Νέας Δημοκρατίας έχω την υποχρέωση να απαντήσω σ’ ό,τι αναφέρεται και στον Πρωθυπουργό αλλά και στο κόμμα της Νέας Δημοκρατίας. Εφόσον είχα την πρόκληση, οφείλω να δώσω κάποια απάντηση.
	Κύριε Λιντζέρη, είπατε για το σωριασμένο κύρος του κυρίου Πρωθυπουργού. Λάθος επιλογή θέματος κάνατε. Είναι αλήθεια ότι αυτήν την ώρα λόγω της διεθνούς οικονομικής συγκυρίας η Κυβέρνηση αντιμετωπίζει ορισμένα προβλήματα και στις δημοσκοπήσεις εμφανίζεστε να προηγείστε τους τελευταίους δύο μήνες με τα όσα έχουν συμβεί. Αυτό είναι αλήθεια. Αυτό όμως το οποίο δεν διάβασε από τις δημοσκοπήσεις ο κ. Λιντζέρης –ήταν επιλεκτική η αναφορά του- είναι ότι ο Αρχηγός της Αξιωματικής Αντιπολίτευσης βρίσκεται πολύ πίσω στο αντίστοιχο ερώτημα σ’ όλες τις δημοσκοπήσεις που έχουν εμφανιστεί. Δεν μπορείτε, λοιπόν, να μιλάτε για σωριασμένο κύρος του Πρωθυπουργού, εκτός αν αναφέρεστε στον δικό σας Αρχηγό ο οποίος κάτω απ’ αυτές τις συνθήκες που υπάρχουν, κάτω από την πτώση που έχει η Νέα Δημοκρατία κατά τρεις-τέσσερις μονάδες, δεν μπορεί να ανακάμψει και δεν μπορεί να φτάσει στο επίπεδο όπου ο λαός έχει τον Πρωθυπουργό.
	Πέραν αυτού του θέματος όπου σας δόθηκε μια απάντηση –καλά κάνατε και φέρατε επανειλημμένως το θέμα, έχετε πολλά δίκια για το θέμα της Ζακύνθου –σας απάντησε ο Υπουργός, κύριε Βαρβαρίγο, και νομίζω ότι έδωσε μία ειλικρινή απάντηση δείχνοντας την προσωπική εκτίμησή του και σε σας αλλά και για το θέμα που υπάρχει. Αυτό που θα ήθελα να πω είναι ότι ξεφύγατε κι εσείς από το θέμα και αναφερθήκατε πάλι στα σκάνδαλα. 
      Έχω την υποχρέωση για ένα λεπτό να απαντήσω κι εγώ. Πού αναφέρεστε; Στο ένοχο μυστικό του κυρίου Παπακωνσταντίνου; Εδώ υπάρχει ένα θέμα, υπάρχει ένα πολιτικό ερώτημα. Εάν ο κ. Παπακωνσταντίνου –όπως αφήνεται να εννοηθεί και όπως ο ίδιος λέει- δεν ενημέρωσε τον Αρχηγό της Αξιωματικής Αντιπολίτευσης, πρέπει να δεχθούμε ότι επί δύο μήνες ήταν μαζί από το πρωί μέχρι το βράδυ –διότι αυτή είναι η δουλειά του Εκπροσώπου Τύπου του ΠΑ.ΣΟ.Κ.- και δεν του είπε λέξη. Αν πράγματι, για να προστατευθεί ο Αρχηγός της Αξιωματικής Αντιπολίτευσης, δεχθούμε ότι έγινε έτσι, τότε έχει υποχρέωση ο κ. Παπανδρέου να απολύσει εντός της ημέρας τον κ. Παπακωνσταντίνου γιατί φαίνεται ότι δεν έκανε καλά τη δουλειά του, κάτι που αντίστοιχα έγινε με τον κ. Βαλλιανάτο. Επί μήνες, επί χρόνια ο κ. Βαλλιανάτος ήταν επικοινωνιακός σύμβουλος του κυρίου Παπανδρέου. Για χρόνια ήταν, δεν ξέρω από πότε ήταν και ουδέποτε ήξερε –υποτίθεται- ο κ. Παπανδρέου ότι ο κ. Βαλλιανάτος μιλάει για μακεδονική μειονότητα και ότι πρέπει τα Σκόπια να ονομαστούν Μακεδονία. Είναι αλήθεια ή ψέματα αυτό; Έτσι είναι! Μόλις το αναγνώρισε δημόσια σ’ έναν τηλεοπτικό σταθμό ο κύριος Βαλλιανάτος, την επομένη ο κύριος Παπανδρέου τον απέλυσε και καλά έκανε. Έκανε κάτι καθυστερημένα, βραδυφλεγώς, για το οποίο θα έπρεπε να είχε ενεργήσει πολύ νωρίτερα. 
	Κυρίες και κύριοι συνάδελφοι, μην θέτετε θέματα τα οποία πρέπει να ανοίξουμε και τα οποία θέλουν χρόνο, αλλά χρειάζεται να υπάρχει και η κατάλληλη θεματική αρμοδιότητα διότι σήμερα άλλο είναι το θέμα. Μην μας κάνετε να σας πούμε να επανέλθουμε πάλι στον κύριο Φωτιάδη. Θα αναγκαστώ να αναφερθώ όχι για τις χαριστικές πράξεις που έκανε, όχι γιατί δεν επανέπεμψε την υπόθεση, όπως κακώς ισχυρίζεστε, αλλά γιατί τα στοιχεία τα έδωσε στη γνωμοδοτική επιτροπή, στην επιτροπή που είχε γνωμοδοτήσει για να ξαναγνωμοδοτήσει, ενώ μπορούσε να είχε ακυρώσει τις αποφάσεις του για έξι μήνες που ήταν στην επικαιρότητα το θέμα αυτό και θα τελείωνε όλη η ιστορία. Δεν το έκανε όμως.
	Θα έλθω σ’ ένα θέμα που αφορά στον κύριο Βενιζέλο ο οποίος ενήργησε σωστά. Όπως όλοι ξέρετε -και θα το ξέρει και ο κύριος Βενιζέλος- μέσα σ’ αυτές τις εκτάσεις υπήρχαν δύο αρχαιολογικές εκτάσεις. Νομίζω ότι έγινε από τον κ. Δραγασάκη η σχετική ερώτηση και ο κ. Βενιζέλος πολύ σωστά ως τότε Υπουργός Πολιτισμού είχε απαντήσει: «Εμάς δεν μας ενημέρωσε ο αρμόδιος Υφυπουργός ότι είχε πουλήσει αυτές τις εκτάσεις». Τον συγχαίρω που έδωσε την πρέπουσα απάντηση, αλλά από δω και πέρα θα πρέπει να εννοήσει κανείς ότι η κυβέρνηση τότε του ΠΑ.ΣΟ.Κ. δεν γνώριζε το θέμα; Όταν το γνώριζε ο Αρχηγός της Αξιωματικής Αντιπολίτευσης, όταν το γνώριζε τότε ο Υπουργός Πολιτισμού, όταν το γνώριζε ο τότε Υπουργός Οικονομίας και Οικονομικών, τότε που έδινε εντολή να γίνει πράξη παράδοσης και παραλαβής, δεν το γνώριζε η τότε κυβέρνηση;  Έτσι, λοιπόν, όπως «κατάπιε» το ένοχο μυστικό ο κύριος Παπακωνσταντίνου, «κατάπιατε» κι εσείς τότε την υπόθεση του Βατοπαιδίου. Έτσι έχει το θέμα.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Όσον αφορά αυτά που είπε ο κ. Βενιζέλος για την οικονομική κρίση, δεν έχω χρόνο, απλώς θα αναφερθώ μόνο σ’ ένα γεγονός. Σήμερα μιμηθήκατε, κύριε Βενιζέλο, τον Υπουργό Οικονομίας και Οικονομικών. Παραδώσατε κι εσείς μια λευκή σελίδα στη γραμματεία. Αν είχατε παρακολουθήσει πριν από λίγο τον Υπουργό Οικονομίας και Οικονομικών αναφερόμενος στο αντιπολιτευτικό σας έργο όπου αντί να κάνετε προτάσεις μπροστά στην κρίση αυτή που υπάρχει…
	ΕΥΑΓΓΕΛΟΣ ΒΕΝΙΖΕΛΟΣ: Μου επιτρέπετε, κύριε συνάδελφε;
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Εγώ σας επιτρέπω, αν σας επιτρέπει ο κύριος Πρόεδρος.
	ΠΡΟΕΔΡΕΥΩΝ (Ιωάννης Δραγασάκης): Κύριοι συνάδελφοι, είμαστε εκτός χρόνου.
	ΕΥΑΓΓΕΛΟΣ ΒΕΝΙΖΕΛΟΣ: Εγώ είπα ότι ο κ. Καραμανλής παραδίδει μία λευκή παράγραφο στην Ιστορία.
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Σας παραπέμπω λοιπόν στον Υπουργό Οικονομίας και Οικονομικών, στη λευκή σελίδα, να τη διαβάσετε από τα Πρακτικά για να δείτε ποιο είναι το αντιπολιτευτικό σας έργο και ποιες είναι οι προτάσεις σας στην κρίσιμη αυτή κατάσταση που υπάρχει σήμερα για την οικονομία μας που έχει εισαχθεί από την παγκόσμια κρίση που υπάρχει.
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	Τελειώνοντας θα πρέπει να σας πω ότι δεν κάνατε μνεία ούτε αναφερθήκατε στο γεγονός ότι για την ανεργία τα πράγματα δεν είναι όπως τα λέτε. Πέρσι τον Αύγουστο ήταν 7,6% και πήγε στο 7,1%.
	ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, ανοίγετε νέο θέμα και έχει περάσει ο χρόνος σας προ πολλού.
	ΙΩΑΝΝΗΣ ΓΙΑΝΝΕΛΗΣ-ΘΕΟΔΟΣΙΑΔΗΣ: Δεν αναφερθήκατε στην ανάπτυξη που είναι η μεγαλύτερη στις χώρες της Ευρωζώνης. Ελπίζω να μας δοθεί κάποια ευκαιρία να τα πούμε αυτά.
	Σας ευχαριστώ, κύριε Πρόεδρε.
	ΠΡΟΕΔΡΕΥΩΝ (Ιωάννης Δραγασάκης): Κι εμείς ευχαριστούμε.
	Το λόγο έχει ο πρώην Πρόεδρος της Βουλής κ. Απόστολος Κακλαμάνης για δέκα λεπτά.
	ΑΠΟΣΤΟΛΟΣ ΚΑΚΛΑΜΑΝΗΣ: Εμένα με εκπλήσσει δυσάρεστα ο κατά πάντα εξαιρετικός και αγαπητός συνάδελφος –και το γνωρίζει- κ. Γιαννέλης-Θεοδοσιάδης, αν και αναγνωρίζω ότι καμμία φορά υποχρεώνεται κανείς να πει πράγματα τα οποία ο ίδιος μπορεί να μην τα υιοθετεί, αλλά όταν είναι εκπρόσωπος ενός κόμματος προφανώς μεταφέρει αυτά τα οποία το κόμμα που εκπροσωπεί έχει την ανάγκη να ειπωθούν στη Βουλή.
      Θέλω ακριβώς αυτό, γι’ αυτό και ζήτησα τώρα το λόγο, να πω την άποψή μου. Άκουσα περί ενός ενόχου μυστικού. Είπατε του κ. Παπακωνσταντίνου, δηλαδή του ΠΑ.ΣΟ.Κ.. Πρέπει να πω ότι αν πραγματικά ενδιαφέρεστε, το κόμμα σας, για ένοχο μυστικό, δεν είναι ανάγκη να το ψάχνετε στο ΠΑ.ΣΟ.Κ., «ούτε στον Υμηττό», που λέει το τραγούδι που η συνάδελφό σας, ως Ευρωβουλευτής και στέλεχος της Νέας Δημοκρατίας, τραγουδούσε, πριν από πενήντα χρόνια, το τραγούδι του Χατζηδάκι, για «κάποιο μυστικό που είναι κρυμμένο ψηλά στον Υμηττό». Το μυστικό βρίσκεται στο Μαξίμου. Βρίσκεται, δυστυχώς, στο πολιτικό γραφείο του Πρωθυπουργού και είναι ανάγκη για τη λειτουργία του πολιτεύματος να αποδεχθείτε ότι εκεί είναι το μυστικό. Διότι αλίμονο σ’ αυτόν τον τόπο, αν έστω και σφάλλων πολιτικά -γιατί δεν μπορώ στον Πρωθυπουργό της χώρας εγώ να χρεώσω τίποτα άλλο- ισχυρίζεται εδώ, όπως ισχυρίστηκε και στην υπόθεση των υποκλοπών ότι δεν γνώριζε τίποτα. 
      Εάν είναι κάποιος Πρωθυπουργός και οι Υπουργοί του υπογράφουν, συνυπογράφουν, εποπτεύοντες κρατικές υπηρεσίες, όπως η Κτηματική Εταιρεία του Δημοσίου κι αγνοούν τι ξεπουλιέται σ’ αυτόν τον τόπο, τότε κύριε Θεοδοσιάδη-Γιαννέλη και αγαπητοί, κυρίες και κύριοι συνάδελφοι, εγώ προτιμώ έναν Πρωθυπουργό –επαναλαμβάνω- να σφάλει στις πολιτικές του εκτιμήσεις, να σφάλει σ’ ό,τι αφορά το συντονισμό του κυβερνητικού έργου, από έναν Πρωθυπουργό που εμφανίζεται ότι είναι απράγμων, ότι ουσιαστικά είναι φυγόπονος. Ποια άλλη εξήγηση ανθρώπινη να δώσω; 
      Αν πούμε ότι αυτός ο Πρωθυπουργός, όταν υπεκλέπτοντο από ξένες μυστικές υπηρεσίες -όπως άφησε να εννοηθεί ο πρώην Υπουργός Δημόσιας Τάξης και μετά πολλών βαΐων έπειτα από επίσκεψη του Πρωθυπουργού στην Αράχωβα μετεφέρθη στο Υπουργείο Πολιτισμού, άλλως δεν εδέχετο να μετακινηθεί από το Υπουργείο Δημοσίας Τάξεως- εάν έτσι έχουν τα πράγματα, λυπάμαι, γιατί ένας Πρωθυπουργός που τα εθνικά απόρρητα που διαχειρίζεται υποκλέπτονται από ξένες μυστικές υπηρεσίες - εγώ δεν θέλω να το πιστεύω αυτό- θέλω να πιστέψω ότι κακώς πράττοντας πολιτικά χρησιμοποιεί ένα τέτοιο επιχείρημα, για να συγκαλυφθεί εκείνο το φοβερό σκάνδαλο των υποκλοπών.
      ΠΡΟΕΔΡΕΥΩΝ (Ιωάννης Δραγασάκης): Κύριε Πρόεδρε, γνωρίζετε ότι πρέπει να σας κάνω την παρατήρηση ότι είστε εκτός θέματος.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, κύριε Πρόεδρε, δεν είμαι, από τη στιγμή που με την ανοχή του Προεδρείου η συζήτηση έχει επεκταθεί.
      ΠΡΟΕΔΡΕΥΩΝ (Ιωάννης Δραγασάκης): Η ανοχή υπήρξε στον κ. Βενιζέλο, γιατί δεν μπορούσε το Προεδρείο να κάνει αλλιώς και σε εσάς τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, επειδή είστε παλιός μεν στην Αίθουσα, αλλά νέος στο Προεδρείο, επιτρέψτε μου να σας πω…
      ΠΡΟΕΔΡΕΥΩΝ (Ιωάννης Δραγασάκης): Θέλω τη βοήθειά σας και την κατανόησή σας.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτήν θα την έχετε και αμέριστη. Επιτρέψτε μου να πω, όμως, ότι το Προεδρείο φροντίζει απαρχής. Διότι εγώ άκουσα τον κύριο Υφυπουργό και πρέπει να πω -ως ελαφρυντικό, για τον κύριο Υφυπουργό- ότι και οι συνάδελφοί μου πράγματι που εξετάστηκαν –έτσι να εξηγούμεθα- αλλά αφής συμβεί αυτό…
      ΠΡΟΕΔΡΕΥΩΝ (Ιωάννης Δραγασάκης): Κύριε Πρόεδρε, ας τηρήσουμε κάποιο μέτρο.
      ΑΠΟΣΤΟΛΟΣ ΚΑΚΛΑΜΑΝΗΣ: Επιτρέψτε μου ότι θα είναι ίσως λάθος να δώσουμε την εντύπωση ότι για κάποιο λόγο, δεν ολοκληρώνουμε μία φράση ακόμα.
      Είναι βαρύτατο πράγματι αυτό, ότι τα εθνικά απόρρητα που διαχειρίζεται ο Πρωθυπουργός, ο Υπουργός Εθνικής Αμύνης, ο Υπουργός Εξωτερικών, περιέρχονται σε ξένες μυστικές υπηρεσίες. Δεν θέλω να το πιστέψω αυτό. Και εδώ που μιλάμε για το μυστικό, δυστυχώς το πανελλήνιο καγχάζει, διότι έχουμε το φεγγάρι που το βλέπουμε καθαρά, τις ανταλλαγές μέσω της Κτηματικής Εταιρείας του Δημοσίου και εσείς προσπαθείτε να κοιτάζουμε ένα δάχτυλο που μας δείχνει το φεγγάρι και να μας λέτε, ξέρετε αυτό το δάχτυλο έχει μεγάλο νύχι, για δείτε! Αυτή είναι η ιστορία Παπακωνσταντίνου.
      Να έρθω στο θέμα μας. Εγώ θέλω, κύριε Υπουργέ, να κρούσω, όπως λέγεται η έκφραση, τον κώδωνα του κινδύνου. Με ικανοποιεί πολύ αυτό που είπατε για τις εκθέσεις στατικής κατάστασης σχολικών κτηρίων. Αυτό πρέπει να προχωρήσει περισσότερο και εδώ χρειάζεται ένα εθνικό πρόγραμμα δράσης. 
      Εάν δούμε τον πίνακα που κατέθεσε ο κ. Παντούλας, πέραν του θετικού που υπάρχει, γιατί να μην ευλογήσω τα γένια μου και για μένα, γιατί στη δεκαετία που είχα την ευθύνη του Υπουργείου Εθνικής Παιδείας και Θρησκευμάτων, μέχρι το ’86, χτίστηκαν τα περισσότερα σχολεία. Χρονικά μάλιστα, αν κάνουμε μία αντιστοίχιση, θα πάμε στην Υπουργία του Γεωργίου Παπανδρέου. Όλοι μιλούμε δοξαστικά για εκείνη την περίοδο και τα κτήριά της. Αλλά μη ξεχνάμε ότι τα κτήρια εκείνα -υπάρχουν και στη Μυτιλήνη, όπως ξέρετε- είναι και αυτά πια παλιά κτήρια και είναι κτήρια λιθόκτιστα και όπως χιλιάδες άλλα κτήρια, μέχρι το 1985 ανεγερθέντα, είναι εκτός προβλέψεων του αντισεισμικού κανονισμού. Έχουμε κτήρια σαράντα ετών, τριάντα ετών, όπως φαίνεται από τον πίνακα αυτό. Το 80% των κτηρίων δεν είχαν πρόβλεψη του αντισεισμικού κανονισμού.
      Σας υπενθυμίζω ότι μόλις προ ολίγων ημερών είδαμε στις τηλεοράσεις των διεθνών δικτύων την κατάρρευση ενός σχολικού κτηρίου σε μια μακρινή χώρα, την Αϊτή. Προς Θεού να μη συμβεί κάτι ανάλογο εδώ! Εγώ πιστεύω ότι πρέπει στο πλαίσιο ενός τέτοιου σχεδίου να υπάρξουν μέτρα, με μια, αν θέλετε, έκτακτη συγκέντρωση πόρων από το Ε.Σ.Π.Α., αν και δεν ξέρω εκεί τι προβλέπεται για την εκπαίδευση. Διότι αντιλαμβάνεται καθένας νομίζω απ’ όσους με ακούτε αυτή τη στιγμή, ότι ακόμη και για το κτήριο που απετέλεσε την αφορμή της συζητήσεως μας, το κτήριο της Ζακύνθου, εγώ ως Λευκάδιος συμπαρίσταμαι ολοψύχως στην προσπάθεια, ως μέρος της Ιονίου Πολιτείας. Εδώ σας δώσαμε πολιτισμό, ενωθήκαμε μαζί σας, αλλά ούτε τα σχολικά μας κτήρια δεν φροντίζετε, κύριοι παλαιοελλαδίτες. 
      ΕΥΑΓΓΕΛΟΣ ΒΕΝΙΖΕΛΟΣ: Εγώ είμαι των Νέων Χωρών.
      ΑΠΟΣΤΟΛΟΣ ΚΑΚΛΑΜΑΝΗΣ: Καλώς.
      Αυτά ήθελα να πω εγώ, κύριε Πρόεδρε. Κλείνοντας, λοιπόν, θέλω να πω ότι τα πράγματα, γνωρίζει ο κύριος Υπουργός, δεν είναι καθόλου καλά στο χώρο στον οποίο φιλοτίμως προσπαθεί να αντιμετωπίσει τα όποια προβλήματα. Το Τ.Ε.Ι. του Πειραιά είναι κλειστό. Διάβασα το άρθρο του Προέδρου του Τ.Ε.Ι. του κ. Βρεζίδη, θα το διαβάσετε υποθέτω κι εσείς. Συμμορφώθηκε το Τ.Ε.Ι., όπως όλα τα Τ.Ε.Ι. και πολλά από τα πανεπιστήμια στο νόμο σας να υποβάλουν το σχέδιο κι από κει και πέρα με τα δικά σας κριτήρια να κανονίσετε τι χρηματοδότηση θα έχουν. Δυστυχώς, η απάντηση είναι «άκρα του τάφου σιωπή», που σημαίνει ότι οι περίφημοι σχεδιασμοί, τελικώς δεν ήταν τίποτα άλλο, παρά να φάμε λίγο χρόνο ακόμα και ήδη χάσαμε στο παρά ένα λεπτό, διότι πολύ σύντομα είναι των πραγμάτων πλέον απολύτως προβλέψιμη η έξοδός σας από τις κυβερνητικές ευθύνες. 
      (Χειροκροτήματα από την πτέρυγα του ΠΑ.ΣΟ.Κ.)  
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Χαράλαμπος Χαραλάμπους για έξι λεπτά.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Κύριε Πρόεδρε, οφείλω να πω ότι σήμερα, αρκετά υπομονετικά, κατάφερα και έγινα σοφότερος. Άκουσα διάφορες θεωρίες επί παντός επιστητού, άκουσα για τις υποκλοπές, άκουσα συζήτηση για τον προϋπολογισμό, άκουσα για «ένοχα μυστικά», αλλά «για την ταμπακιέρα» που είναι η ένοχη πολιτική των κομμάτων που κυβερνούν τον ελληνικό λαό τόσα χρόνια, στον τομέα της παιδείας, δεν ακούστηκε ουσιαστικά ούτε λέξη.
      Οι τεράστιες ευθύνες που είχαν λοιπόν και τα δύο κόμματα διαχρονικά δεν ήρθαν καθόλου στην επιφάνεια. Οι ελλείψεις είναι τεράστιες όπως τεράστιες είναι και οι ευθύνες. Και τα δύο κόμματα χρόνια τώρα περιέκοπταν και περικόπτουν τις δαπάνες του κρατικού προϋπολογισμού για την παιδεία με στόχο την υποβάθμιση της δημόσιας δωρεάν παιδείας, την εμπορευματοποίηση και ιδιωτικοποίησή της. Είναι αυτή η πολιτική και μέσα από Σ.Δ.Ι.Τ. που τόσο εξύμνησε ο κύριος Υπουργός θέλει να παραδώσει την ανέγερση και την εκμετάλλευση των σχολείων στην περίφημη ιδιωτική πρωτοβουλία. Να πληρώνει πανάκριβα ο ελληνικός λαός και να ωφελούνται οι ιδιώτες από τη χρήση τους.
      Κύριε Υπουργέ δε μας εξηγήσατε εδώ κάτι που είναι γενικά παραδεκτό ότι ένα έργο, ένα σχολείο που τελειώνει με Σ.Δ.Ι.Τ. είναι πέντε φορές πιο ακριβό από ένα άλλο που θα τελείωνε με τον κλασικό τρόπο. Δεν μας εξηγείται γιατί σαράντα χρόνια ο ιδιώτης πρέπει να έχει την αποκλειστική συντήρηση των κτηρίων και να την κοστολογεί πανάκριβα για όσο θέλει. Δεν μας εξηγείτε γιατί πρέπει να έχει στην απόλυτη, αν θέλετε, ελευθερία του τη χρήση των χώρων, όταν δεν υπάρχουν σχολικές δραστηριότητες. Να μετατρέψει παραδείγματος χάριν την αυλή ενός σχολείου σε χώρο στάθμευσης όταν δεν υπάρχει σχολική δραστηριότητα.
      Είναι, λοιπόν, η ίδια ένοχη πολιτική που θέλει τα παιδιά των λαϊκών στρωμάτων προκαταρτισμένα, ακίνδυνο, φτηνό και ευέλικτο εργατικό δυναμικό, βορρά στο μεγάλο κεφάλαιο.
      Εδώ οφείλω να πω για την τεράστια εντύπωση που έκαναν κάποιοι από τους ομιλητές συναδέλφους από το ΠΑ.ΣΟ.Κ. -κάποιοι λέω, όχι όλοι- οι οποίοι με μεγάλη αυταρέσκεια περίπου παρουσίασαν τα πάντα ρόδινα, όταν στην εξουσία ήταν το ΠΑ.ΣΟ.Κ.. Ένας ομιλητής μάλιστα μας μίλησε και για τους σεισμόπληκτους της Αθήνας και πως τόσο εύκολα λύθηκαν τα προβλήματα. Εγώ τουλάχιστον, κύριοι συνάδελφοι, μέχρι πριν από λίγα χρόνια γίνονταν μαθήματα μέσα σε κοντέινερς.
      Στην Κέρκυρα και επί εποχής του ΠΑ.ΣΟ.Κ. το αντίστοιχο συγκρότημα που συζητάμε τώρα για τη Ζάκυνθο, το Τεχνικό Λύκειο είχε και έχει ακόμα επίσημες εκθέσεις από το Τ.Ε.Ι. Κέρκυρας που αμφισβητεί τη στατική επάρκεια των κτηρίων και που ουσιαστικά προειδοποιεί ότι με τον πρώτο σεισμό ίσως να καταρρεύσουν και να θρηνήσουμε ένα μεγάλο αριθμό θυμάτων.
      Στην Κέρκυρα δεν υπάρχουν εργοτάξια για να τα επισκεφτείτε κύριε Υπουργέ. Τα μόνα εργοτάξια είναι αυτά που με νοβοπάν χωρίζουν τις τάξεις των γενικών λυκείων. Τη μία τάξη τη μετατρέπουν σε δύο και βέβαια, ουσιαστικά δεν μπορεί να γίνει μάθημα ούτε στη μία ούτε στην άλλη. Γίνονται μαθήματα σε κτήρια του 15ου αιώνα!
      Τα κτηριακά προβλήματα, λοιπόν, στα συγκεκριμένα σχολικά κτήρια αλλά και σε πολλά άλλα είναι ένας μόνο κρίκος στην αλυσίδα των προβλημάτων της εκπαίδευσης που γεννιούνται από την πολιτική στην παιδεία των δύο κομμάτων. Αντί για άμεσες, σύγχρονες και σωστές λύσεις όπως και στην περίπτωση των σχολικών κτηρίων των ΕΠΑ.Λ., ΕΠΑ.Σ. της Ζακύνθου που συζητάμε σήμερα, παρακολουθούμε ένα θέατρο του παραλόγου. Ο κύριος Υπουργός προσπαθώντας να διώξει τις ευθύνες από την Κυβέρνηση μας είπε ότι τεράστιες ευθύνες έχει και η Τοπική Αυτοδιοίκηση. Εμείς δεν το αρνιόμαστε αλλά κύρια ευθύνη της Τοπικής Αυτοδιοίκησης είναι ότι δέχεται αρμοδιότητες που της παραχωρεί η Κυβέρνηση, χωρίς τους αντίστοιχους πόρους.
      Κύριε Υπουργέ και τον τελευταίο Έλληνα να ρωτήσουμε ποιος έχει την ευθύνη για τα χάλια –μόνο έτσι μπορώ να χαρακτηρίσω- της προσφερόμενης παιδείας και εκπαίδευσης στον ελληνικό λαό, θα μας πει ότι την έχει η Τοπική Αυτοδιοίκηση; Ή θα πουν ότι είναι το καθ’ ύλην αρμόδιο Υπουργείο της Κυβέρνησης που είναι το Υπουργείο Εθνικής Παιδείας και Θρησκευμάτων; 
      Ειδικά για την περίπτωση του συγκροτήματος Τεχνικής Εκπαίδευσης Αγίου Κήρυκα Ζακύνθου ευθύνες κατά την άποψή μας και μάλιστα καθοριστικές, εκτός από τις κυβερνήσεις και τις τοπικές αρχές, έχουν και οι εισαγγελικές, που ενώ ποινικοποιούν τους αγώνες –και πολύ εύκολα μάλιστα- των μαθητών που αγωνίζονται για δημόσια και δωρεάν παιδεία, παρακολουθούν απαθείς και ουδεμία ευθύνη καταλογίζουν για τα τεκταινόμενα εδώ και χρόνια, από τους σεισμούς του 1996 και τους σεισμούς του 2006 που συζητάμε στην επερώτηση.
      Ειδικά αυτό το σχολικό συγκρότημα παραδόθηκε το 1984 επί κυβερνήσεως ΠΑ.ΣΟ.Κ.. Μετά τους σεισμούς του 1996 κρίθηκε ουσιαστικά ακατάλληλο για χρήση και δύο χρόνια οι μαθητές των σχολείων αυτών έκαναν μαθήματα σε άλλα απογευματινά σχολεία. Από τότε επισκευάστηκε ένα μόνο μέρος, ενώ ένα άλλο μέρος κρίθηκε μη επισκευάσιμο. Ένα κτήριο, λοιπόν, δέκα χρόνων παρουσιάζει τεράστια προβλήματα στατικότητας και καθίσταται επικίνδυνο για τη ζωή των μαθητών, των καθηγητών και άλλων. 
      Εύλογα, λοιπόν, γεννώνται τα ερωτήματα που το ΠΑ.ΣΟ.Κ. -και όχι μόνο- καλείται να απαντήσει. Ποιος έκανε τη μελέτη και την κατασκευή; Ποιος παρέλαβε το έργο; Εδώ βέβαια ανοίγει και ένα μεγάλο κεφάλαιο της παραλαβής δημοσίων έργων που αν ξεκινούσα να αναφέρομαι δεν θα τελείωνα ποτέ. Ουσιαστικά όμως ποτέ και κανένας δεν τιμωρήθηκε.
      Για τις κακοτεχνίες που υπάρχουν σχεδόν σε όλα τα δημόσια έργα…
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε κύριε συνάδελφε.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Ολοκληρώνω. Δεν θέλω να μπω σ΄ ένα διάλογο, κύριε Πρόεδρε, αλλά σε πολλούς από τους ομιλητές τους δώσατε πέντε και δέκα λεπτά επιπλέον. Θα τελειώσω σε μισό λεπτό.
      ΠΡΟΕΔΡΕΥΩΝ (Ιωάννης Δραγασάκης): Άφησα σε όσους υπήρχε δευτερολογία. Και στους υπόλοιπους μια μικρή ανοχή, όπως και σε σας.
      ΧΑΡΑΛΑΜΠΟΣ ΧΑΡΑΛΑΜΠΟΥΣ: Εξίσου και πολύ δε περισσότερο διότι αυτή τη στιγμή στην Κυβέρνηση βρίσκεται η Νέα Δημοκρατία, ευθύνες έχει η Νέα Δημοκρατία που εδώ και δυόμισι χρόνια ουσιαστικά δεν έχει κάνει τίποτα για να επισκευάσει ή για να κατεδαφίσει όσα κτίσματα κρίθηκαν κατεδαφιστέα.
      Εμείς θεωρούμε ότι αυτή η πολιτική, δεν είναι μια πολιτική μιας ανίκανης Κυβέρνησης. Είναι μιας πολύ ικανής Κυβέρνησης η οποία σκοπεύει σε όσα είπα στην αρχή, στον κατεξευτελισμό στα μάτια του ελληνικού λαού, της δημόσιας δωρεάν παιδείας, ούτως ώστε πολύ πιο εύκολα ο ελληνικός λαός να πειστεί και να πέσει «σαν ώριμο φρούτο» στην ιδιωτικοποίηση.
      Εμείς, κύριε Πρόεδρε ως Κομμουνιστικό Κόμμα της Ελλάδας εδώ και πάρα πολύ καιρό και πολλές φορές έχουμε φέρει το πρόβλημα της αντισεισμικής θωράκισης, κύρια των δημόσιων αλλά όχι μόνο, κτηρίων στη χώρα μας. Ιδιαίτερα πρέπει να προηγηθούν περιοχές υψηλής σεισμικότητας όπως είναι τα νησιά του Ιονίου. Θεωρούμε ότι τα προβλήματα της παιδείας δεν μπορούν να λυθούν με περικοπές αλλά με γενναίες αυξήσεις των χρημάτων και των κονδυλίων που πάνε προς την υγεία. Ιδιαίτερα για το συγκεκριμένο κτήριο πρέπει οπωσδήποτε πολύ γρήγορα να κατεδαφιστεί το κτήριο των εργαστηρίων και βέβαια, ό,τι ανοικοδομηθεί να ανοικοδομηθεί μέσα από το δημόσιο κορβανά, χωρίς καμμία συμμετοχή ιδιωτών.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς.
      Διευκρινίζω ότι, δικαίωμα δευτερολογίας έχει μόνο ο Κοινοβουλευτικός Εκπρόσωπος του κόμματος που κάνει την επίκαιρη επερώτηση και οι υπόλοιποι δεν έχουν. Αυτός ήταν ο λόγος που υπήρξε μία ανοχή υπολογίζοντας και το χρόνο της δευτερολογίας.
      Η Βουλευτής του Λαϊκού Ορθόδοξου Συναγερμού κ. Αράπογλου έχει το λόγο για έξι λεπτά.
      ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, εξ όσων γνωρίζω, δεν έχω δικαίωμα δευτερολογίας. Έτσι δεν είναι;
      ΠΡΟΕΔΡΕΥΩΝ (Ιωάννης Δραγασάκης): Έχετε έξι λεπτά. Δεν έχετε δικαίωμα δευτερολογίας.
      ΔΗΜΗΤΡΑ ΑΡΑΠΟΓΛΟΥ: Τότε, κύριε Πρόεδρε, θα ήθελα την κατανόησή σας, λόγω της διαδικασίας της διερμηνείας. 
      ΠΡΟΕΔΡΕΥΩΝ (Ιωάννης Δραγασάκης): Βεβαίως.
      ΔΗΜΗΤΡΑ ΑΡΑΠΟΓΛΟΥ: Σας ευχαριστώ. Θα προσπαθήσω να είμαι όσο το δυνατόν πιο σύντομη.
      Κύριε Πρόεδρε, κυρίες και κύριοι συνάδελφοι, κύριε Υπουργέ, είναι πολύ σημαντικό το ζήτημα που συζητούμε για το Τεχνικό Συγκρότημα στον Άγιο Κήρυκα Ζακύνθου. Είδα τις φωτογραφίες προηγουμένως και πραγματικά η κατάσταση των κτηριακών εγκαταστάσεων είναι πραγματικά απελπιστική. 
      Τα κτηριακά προβλήματα, λοιπόν, που αντιμετωπίζει το σχολικό συγκρότημα του Αγίου Κήρυκα στη Ζάκυνθο αποτελούν μία ακόμα τρανή απόδειξη της κρίσης και της υποβάθμισης της παιδείας στη χώρα μας. Δεν είναι τυχαίο ότι η Ελλάδα δαπανά το χαμηλότερο ποσοστό του Α.Ε.Π. για την εκπαίδευση. Αποτέλεσμα αυτής της κατάστασης είναι να διαμαρτύρονται μαθητές, γονείς και εκπαιδευτικοί για σχολεία χωρίς βασικές υποδομές, σχολεία με ακατάλληλες κηιριακές εγκαταστάσεις, σχολεία με διπλαβάρδια, σχολεία σε λυόμενα, σχολεία χωρίς πρόσβαση για μαθητές με κινητικά προβλήματα, σχολεία επικίνδυνα. 
      Η ανυπαρξία στο σχεδιασμό εκπαιδευτικής πολιτικής και η αδυναμία άμεσης επίλυσης των προβλημάτων που παρουσιάζονται είτε αυτά είναι κτηριακές και υλικοτεχνικές υποδομές είτε οι κενές θέσεις διδασκαλίας οδηγούν στην απαξίωση του δημόσιου σχολείου και σε έλλειμμα στην εκπαίδευση. Το έλλειμμα στην εκπαίδευση διαχέεται και στην κοινωνία. Μάρτυρες αυτού του ελλείμματος γινόμαστε και σήμερα, όταν καλούμαστε να πάρουμε θέση σ΄ ένα ζήτημα για το οποίο θύματα είναι οι μαθητές, τα αυριανά ενεργά μέλη της κοινωνίας μας, των οποίων το μέλλον υπονομεύουμε.
      Το σχολείο στη Ζάκυνθο για τρίτη σχολική χρονιά άνοιξε εγκαταλελειμμένο και οι κρατικές υπηρεσίες δεν μπορούν να χωρίσουν «δύο γαϊδάρων άχυρα». Η Νομαρχία φορτώνει τις ευθύνες στον Οργανισμό Σχολικών Κτηρίων, το Υπουργείο Εθνικής Παιδείας και Θρησκευμάτων και ο Οργανισμός Σχολικών Κτηρίων στη Νομαρχία και το Υπουργείο Οικονομίας και Οικονομικών περιμένει πότε οι ανήλικοι σε σοβαρότητα και υπευθυνότητα κρατικοί λειτουργοί θα σταματήσουν να τσακώνονται, για να λύσει το πρόβλημα ή να το περιπλέξει ακόμη περισσότερο.
      Στη συγκεκριμένη σχολική μονάδα Τ.Ε.Ε. φιλοξενούνται μαθητές από όλες τις περιοχές της Ζακύνθου και είναι προφανές ότι αυτά τα παιδιά δεν διαθέτουν τα αναγκαία εργαστήρια, για να αποκτήσουν τη σωστή κατάρτιση, τη γνώση που απαιτείται, ώστε η ποιότητα των σπουδών τους να μην υποβαθμίζεται και τα πτυχία τους να μην ευτελίζονται. 
      Κυρίες και κύριοι συνάδελφοι, εδώ και τρία χρόνια όλοι οι μαθητές στη Ζάκυνθο, οι οποίοι αποφάσισαν να στραφούν στην τεχνική επαγγελματική εκπαίδευση, δεν εκπαιδεύονται σωστά και οι καθηγητές δεν μπορούν να κάνουν σωστά τη δουλειά τους. Το κακό έχει ήδη γίνει και το έλλειμμα στην εκπαίδευση -γιατί περί αυτού πρόκειται- θα μεταφερθεί στην τοπική κοινωνία. Γιατί όλα αυτά τα παιδιά που θα αποφοιτήσουν από αυτό το σχολείο θα έχουν διδαχθεί την αδιαφορία του κράτους, την αδράνεια του εκπαιδευτικού συστήματος και την κοροϊδία των υπευθύνων.
      Βέβαια, εδώ ανακύπτει και ένα άλλο ζήτημα, αυτό της γενικότερης υποβάθμισης της τεχνικής επαγγελματικής εκπαίδευσης. Τα προβλήματα στην τεχνική επαγγελματική εκπαίδευση, σύμφωνα με τα επίσημα στοιχεία της Ο.Λ.Μ.Ε., τα οποία δείχνουν μείωση στον αριθμό των μαθητών. Αυτήν τη χρονιά υπάρχει μείωση 33,09%. Τη σχολική χρονιά του 2001-2002 οι μαθητές που πήγαιναν στην επαγγελματική εκπαίδευση ήταν 132.452 και σήμερα, στη σχολική χρονιά 2007-2008 έχει φθάσει τους 88.094. Το καταθέτω στα Πρακτικά.
      (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, τα προβλήματα στη σχολική στέγη είναι τεράστια. Στην περιφέρεια που εκπροσωπώ, στη Β΄ Πειραιά, μερικές μέρες πριν στο Δημαρχείο της Νίκαιας, μίας από τις μεγαλύτερες πληθυσμιακά πόλεις της Ελλάδας, γονείς, μαθητές και τοπικοί θεσμικοί παράγοντες σε σύσκεψη που πραγματοποίησαν έστειλαν μέσω του αντιδημάρχου υπόμνημα προς τους Υπουργούς Εσωτερικών και Παιδείας, διεκδικώντας λύσεις στα έντονα κτηριακά προβλήματα. Υπάρχει άμεση ανάγκη για συντήρηση και επισκευή μόνο στη Νίκαια σε σαράντα εννέα σχολικές μονάδες. 
      Επίσης, στη Νίκαια, μία πόλη με πληθυσμό άνω των διακοσίων χιλιάδων κατοίκων, δεν υπάρχει στέγη για παιδιά με αναπηρία. 
      Στο Κερατσίνι, το 15ο νηπιαγωγείο λειτουργεί – αν είναι δυνατόν!- σε πιλοτή επί τριάντα πέντε χρόνια. Υπάρχει δημοσίευμα στον Τύπο, το οποίο καταθέτω για τα Πρακτικά.
      (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σκεφθείτε, λοιπόν, μαθητές να φοιτούν σε πυλωτές! Είναι δημοσιεύματα της εφημερίδας «ΕΛΕΥΘΕΡΟΣ ΤΥΠΟΣ». Για ποιες εκπαιδευτικές υποδομές και ποια σχολική στέγη μιλάμε; Κυρίες και κύριοι συνάδελφοι, υπάρχει κάποιος στην Αίθουσα ο οποίος στέλνει το παιδί του σε νηπιαγωγείο-πυλωτή; 
      Από τη στιγμή που το εργαστηριακό κέντρο του σχολείου του Αγίου Κήρυκα μετά την επί τόπου εκτίμηση και καταγραφή των εμπειρογνωμόνων κρίθηκε κατεδαφιστέο, θα έπρεπε να λειτουργήσουν αυτόματα οι κρατικοί μηχανισμοί, ώστε άμεσα να λυθεί το πρόβλημα. 
      Το γεγονός είναι ότι οι μαθητές και οι καθηγητές στο σχολικό συγκρότημα του Αγίου Κήρυκα στη Ζάκυνθο εδώ και τρία χρόνια δεν έχουν τα εργαστήρια που χρειάζονται. Οι μελέτες κατεδάφισης, οι επιχορηγήσεις, οι πιστώσεις και οι μελέτες αποκατάστασης είναι εργαλεία για την τακτοποίηση των σχετικών ζητημάτων, αλλά στην προκειμένη περίπτωση οι διαδικασίες μάλλον αποτελούν τροχοπέδη και δεν ανταποκρίνονται στις πραγματικές ανάγκες.
      Τα εμπόδια, που δημιουργούν οι δαιδαλώδεις γραφειοκρατικές διαδικασίες, είναι παρόμοια και σε άλλες περιπτώσεις. Είναι δεδομένο ότι οι διαδικασίες του Οργανισμού Σχολικών Κτηρίων σε συνεργασία με την Τοπική Αυτοδιοίκηση καθυστερούν δραματικά και το μοντέλο διαχείρισης πρέπει να αλλάξει. Οι διαδικασίες πρέπει να συντομεύσουν και να λειτουργήσουν αποτελεσματικά προς όφελος της κοινωνίας. 
      Είναι δυνατόν κάθε τόσο να μιλάμε για έλλειψη συνολικού σχεδίου κάλυψης και σχέδια αντιμετώπισης των αναγκών στη σχολική στέγη και στις εκπαιδευτικές υποδομές; Αυτά είναι θέματα τα οποία δεν θα έπρεπε καν να μας απασχολούν, θα έπρεπε ήδη να είχαν λυθεί. Είναι προφανές ότι τα δυσκίνητα γρανάζια της κρατικής γραφειοκρατίας χρειάζονται αντικατάσταση. Οι πολίτες δυσκολεύονται, όμως, να πιστέψουν ότι κάποιοι μέσα σε αυτήν την Αίθουσα δεν αντιλαμβάνονται το πρόβλημα ή αδυνατούν να το λύσουν.
      Κυρίες και κύριοι συνάδελφοι, πρέπει να συντομεύσουν οι διαδικασίες, να βρεθούν οι λύσεις, να γίνει η αποκατάσταση των κτηρίων, αλλά πρέπει να προχωρήσουμε και να βοηθήσουμε όχι μόνο τη συγκεκριμένη περιοχή, αλλά και ανάλογες περιπτώσεις σε όλη τη χώρα. Πρέπει να λύσουμε αυτόν το γόρδιο δεσμό, να δώσουμε κάποιες λύσεις στα προβλήματα και επιτέλους να σταματήσουμε να ταλαιπωρούμε τους μαθητές, τους νέους ανθρώπους και να μην υποθηκεύουμε το μέλλον της ελληνικής κοινωνίας. Πρέπει να λυθούν αυτά τα ζητήματα, δεν γίνεται άλλο να συνεχίσουμε με αυτήν την κατάσταση. Κτίζονται φυλακές, πρέπει να κτίζονται και σχολεία. Το μέλλον φαίνεται πολύ άσχημο μπροστά μας.
      Σας ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Δραγασάκης): Ευχαριστώ, κυρία συνάδελφε. 
      Η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης «Υπηρεσία Εποπτείας Αγοράς και άλλες διατάξεις».
      Κύριοι συνάδελφοι, συνεχίζουμε με τις δευτερολογίες.
      Το λόγο έχει ο κ. Βαρβαρίγος για τρία λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Πρόεδρε, κάτι παραπάνω θα χρειαστώ. 
      Κύριε Υπουργέ, αναφερθήκατε στην ομιλία σας περί μη αναφοράς μου στις ευθύνες των παρακάτω. Δεν είναι έτσι. Εγώ αναφέρθηκα συνολικά στη διάλυση όλων των δομών του κράτους σε τοπικό επίπεδο και σε κεντρικό επίπεδο. Το Σύνταγμα λέει ότι η παιδεία και η χρηματοδότηση του δημόσιου εκπαιδευτικού συστήματος αποτελεί βασική αποστολή του κράτους, το οποίο εκφράζεται στην κορυφή του στην Κυβέρνηση. Και εδώ είναι δική σας ευθύνη. Δεν είναι δυνατόν. Έστω κι αν ένα επίπεδο διοίκησης δεν ανταποκρίνεται στις υποχρεώσεις που έχει, η Ζάκυνθος στο κάτω- κάτω της γραφής δεν είναι ανεξάρτητο κράτος. Υπάγεται, πιστεύω, στο ελληνικό κράτος και κάποιος πρέπει να ενδιαφερθεί εάν οι τοπικές αρχές δεν αναλαμβάνουν τις υποχρεώσεις που έχουν. 
      Μας είπατε ότι εσείς, το Υπουργείο, η Κυβέρνηση, ανταποκριθήκατε στις υποχρεώσεις που είχατε. Να σας πω, κύριε Υπουργέ, ποιες ήταν οι υποχρεώσεις. Και λέτε ότι δώσατε 120.000 ευρώ. Τον Απρίλη του 2006 έγιναν οι σεισμοί. Το Νοέμβριο του 2006, μετά από οκτώ μήνες ανακοίνωσε τότε ο Υφυπουργός Παιδείας ότι δίνει 60.000 ευρώ για τις μελέτες και την ίδια μέρα τοποθετεί τρεις προκάτ αίθουσες.  Τη μέρα που γίνεται η συζήτηση της επίκαιρης ερώτησης εδώ στο Κοινοβούλιο, τον Ιούνιο του 2008, δεκατέσσερις μήνες μετά τους σεισμούς ανακοινώνει ο τότε Υφυπουργός Παιδείας κ. Καλός και άλλες 60.000 ευρώ για να γίνουν μελέτες. Δεκατέσσερις μήνες μετά τους σεισμούς λοιπόν, έχουμε 120.000 ευρώ χρηματοδότηση. Και ερχόμαστε δυόμισι χρόνια μετά τους σεισμούς να μην έχουν γίνει καν αυτές οι μελέτες. 
      Μας είπατε ότι η νομαρχία σάς διαβεβαίωνε για τη νομιμότητα και ότι δεν μπορούσατε  να κάνετε αλλιώς και ότι δεν μπορούσε να παρέμβει ούτε Υπουργός ούτε Υφυπουργός σε κανένα επίπεδο. Μα έλα που, κύριε Υπουργέ, εδώ έρχεται ο κ. Λέγκας, γιατί η νομαρχία όπως σας διαβεβαιώνει για την τήρηση της νομιμότητας, δεν την τήρησε. Γιατί αυτή η περιβόητη  μελέτη που ήταν χειρότερη από της Άρτας το Γεφύρι και που δεν μπόρεσε ποτέ να εκπονηθεί και ούτε σήμερα που μιλάμε έχει εκπονηθεί, ανατέθηκε με διαδικασία που παραβίαζε τη νομιμότητα πριν από οκτώ με δέκα μήνες περίπου και τα εντελλόμενα δεν την πλήρωναν. Και για να πληρωθεί αυτή η μελέτη έγινε παρέμβαση του Υφυπουργού Οικονομίας   κ. Λέγκα και λέει πληρώστε τη για λόγους έκτακτης ανάγκης. Είχαμε, λοιπόν, την παρέμβαση του Υπουργού γιατί υπάρχει κίνδυνος. Μα δεν υπάρχει κίνδυνος δυόμισι χρόνια που είναι το κτήριο στη θέση και έχει κριθεί κατεδαφιστέο;  
      Πέρασαν, κύριε Υφυπουργέ, τρία καλοκαίρια, πέρασαν τρεις διακοπές του Πάσχα και δύο διακοπές Χριστουγέννων, συνολικά έξι- επτά μήνες, χρόνος. Δεν υπήρξε, δηλαδή, δυνατότητα τουλάχιστον να κατεδαφιστεί αυτό το κτήριο; Τόσο μεγάλο ήταν το κόστος; Κανένας δεν ανέλαβε την ευθύνη να παραμένει στη θέση του επικίνδυνο; 
      Και αφού, λοιπόν, έρχεται ο κ. Λέγκας και λέει επιτέλους πληρώστε έστω κα παράνομα να τελειώνουμε με αυτή την ιστορία, ανακαλύπτουμε τελικά ότι η μελέτη δεν είναι έτοιμη ακόμα και δεν μπορεί να προχωρήσει σε διαδικασία κατεδάφισης. Άσε που ο τρόπος που επελέγη ήταν και αυτός όχι νόμιμος και θα σας πω γιατί. Ο ν. 3669 λέει ότι σε περίπτωση θεομηνίας –και ο σεισμός ήταν θεομηνία- πάμε με ανάθεση, πάμε με κατεπείγουσες διαδικασίες και δεν χρειάζονται ποσά. Δεν υπάρχει όριο. Θα έπρεπε να γίνουν άμεσα. Δεν ξέρω γιατί επελέγη αυτή η περιβόητη νόμιμη διαδικασία που αναφέρεται και η οποία τελικά δεν τηρήθηκε και καθ’ υπέρβαση ήρθε ο κ. Λέγκας και λέει πληρώστε έστω και παράνομα, γιατί είναι επικίνδυνο το κτήριο. Δυόμισι χρόνια δεν μπορεί να πληρωθεί. 
      Και τώρα ανέκυψε καινούργιο πρόβλημα. Έχουμε πλέον την καταστροφή της οροφής. Μπαίνουν νερά μέσα. Δεν μπορεί ούτε αυτό το γυμναστήριο που έχει μετατραπεί σε εργαστήριο πλέον να λειτουργήσει. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αναφερθήκατε και στις ευθύνες του δημάρχου. Έχω εδώ ένα έγγραφο του δημάρχου. Το έχει στείλει και σε σας. Αναφέρεται και στο πρόβλημα της στέγης. Λέει ότι παίρνει 17.000 ευρώ το χρόνο για να συντηρήσει τα σχολεία του δήμου του. Τι ευθύνες να έχει ο δήμαρχος; Τι να κάνει σε αυτό το σχολείο; Τι μπορούσε να συντηρήσει για να αντιμετωπίσει αυτό το τεράστιο πρόβλημα που ανέκυψε; Δεν το αντιμετώπισε η νομαρχία, δεν το αντιμετώπισε το Υπουργείο. 
      Και για το οικόπεδο που αναφέρατε –ήμουν και εγώ παρών που είπε- βρέθηκε ένα άλλο δίπλα. Το πρόβλημα όμως δεν ήταν το οικόπεδο. Η μελέτη δεν ήταν πρόβλημα του δημάρχου. Η κατεδάφιση δεν ήταν πρόβλημα του δημάρχου. Η αποκατάσταση των δώδεκα αιθουσών δεν ήταν πρόβλημα του δημάρχου. Ήταν πρόβλημα δικό σας και δεν το λύσατε. 
      Και λυπάμαι ειλικρινά. Ασχοληθήκαμε για άλλη μια φορά σήμερα με αυτό το πρόβλημα παρά το γεγονός, όπως είπα, ότι η χώρα μας έχει πολύ μεγάλα προβλήματα με τα οποία θα έπρεπε να ασχολείται το Κοινοβούλιο. 
      Και θέλω τελειώνοντας να απαντήσω στον Κοινοβουλευτικό Εκπρόσωπο της Νέας Δημοκρατίας…
      ΠΡΟΕΔΡΕΥΩΝ (Ιωάννης Δραγασάκης): Δεν υπάρχει χρόνος, κύριε συνάδελφε. Γιατί το κάνετε αυτό τώρα; Αφού βλέπετε το ρολόι. 
      ΔΗΜΗΤΡΙΟΣ ΒΑΡΒΑΡΙΓΟΣ: Μια λέξη, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Μα τι θα πει μια λέξη; 
      ΔΗΜΗΤΡΙΟΣ ΒΑΡΒΑΡΙΓΟΣ: Αναφέρθηκε και είπε πως έχουμε δίκιο. Αναφέρθηκε στο σκάνδαλο του Βατοπαιδίου. 
      ΠΡΟΕΔΡΕΥΩΝ (Ιωάννης Δραγασάκης): Να αρχίσουμε τώρα το Βατοπέδιο; Σας παρακαλώ πολύ. 
      ΔΗΜΗΤΡΙΟΣ ΒΑΡΒΑΡΙΓΟΣ: Όχι τελειώνω. Αυτό που ήθελα να του πω είναι ότι στο σπίτι του κρεμασμένου δεν μιλάνε για σκοινί. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο κ. Αηδόνης για δύο λεπτά. Έχει αναλυτικά εξηγηθεί. 
      ΧΡΗΣΤΟΣ ΑΗΔΟΝΗΣ: Όσο δικαιούμαι. Δεν υπάρχει πρόβλημα. Θα είμαι σύντομος. 
      Κατ΄αρχάς άκουσα την επιχειρηματολογία του κυρίου Υπουργού, η οποία στόχευσε βασικά σε ένα σημείο, στην προσπάθεια της  μεταφοράς των ευθυνών στους άλλους εταίρους, στους άλλους φορείς, οι οποίοι συνέργησαν στην τεράστια αυτή καθυστέρηση η οποία σήμερα διαπιστώνεται με τον καλύτερο τρόπο. Θα ήθελα λοιπόν να πω ότι αυτό δεν μας απαλλάσσει.  Δεν μπορεί να απαλλάσσει ένα Υπουργείο το οποίο κατά κύριο λόγο είναι υπεύθυνο, το ότι κάποιοι άλλοι εταίροι για κάποιους άλλους λόγους δεν έκαναν αυτό που έπρεπε να κάνουν. 
      Πριν από λίγο ο κ. Βαρβαρίγος και ο κ. Βενιζέλος είπαν ότι υπήρχε τρόπος να κινηθεί ταχύτατα η διαδικασία για να μπορέσει να λυθεί αυτό το θέμα, κάτι το οποίο δυστυχώς δεν έγινε. Και εδώ πέρα αυτή τη στιγμή όπως και στο παρελθόν για άλλη μια φορά ακούσαμε το Υπουργείο Παιδείας μέσω του Υφυπουργού να δεσμεύεται ότι θα δοθεί λύση. Θα ήθελα λοιπόν, κύριε Υφυπουργέ, να μας απαντήσετε και να μας πείτε ποιο θα είναι το χρονοδιάγραμμα αμέσως μετά, για να ξέρουμε και εμείς επιτέλους ποια θα είναι η νέα υπόσχεση. 
      Για να κλείσω, γιατί τελειώνει και ο χρόνος μου, να πω τα εξής. Άνοιξε και μια άλλη κουβέντα εδώ μέσα που έχει να κάνει με τη σχολική στέγη. Είναι γεγονός ότι τεράστια προσπάθεια για τη σχολική στέγη έγινε από τις κυβερνήσεις του ΠΑ.ΣΟ.Κ., όπως επίσης δεν θα ήθελα να αμφισβητήσω  και την προσπάθεια που κάνετε εσείς για να υπάρξει πραγματικά επίλυση του ζητήματος. 
      Το θέμα όμως δεν είναι σήμερα να κατασκευάζουμε απλώς σχολεία για να πηγαίνουν κάποια παιδιά να παραλαμβάνουν τη γνώση. Το θέμα είναι αν μπορεί να σχολείο να αποτελέσει στο μέλλον ένα βασικό στοιχείο μέσα στο οποίο θα κινείται όλη η κοινωνία. Και αυτό για να γίνει χρειάζεται επιτέλους να υπάρξει νέα αντίληψη στο πώς κτίζεται ένα σχολείο, η οποία δυστυχώς δεν υπάρχει. Και είμαστε πια σε μια νέα εποχή, όπου πρέπει να δούμε πολύ σοβαρά αυτό το θέμα. 
      Δηλαδή δεν είναι δυνατόν σήμερα να κατασκευάζεται ένα σχολείο χωρίς να υπάρχουν συγκεκριμένα αρχιτεκτονικά πρότυπα που θα στηρίζονται πάνω στα γεωφυσικά χαρακτηριστικά της κάθε περιοχής,  που θα στηρίζονται πάνω στον πολιτισμό, όπου πραγματικά αυτός που θα πηγαίνει στο σχολείο και θα λαμβάνει τη γνώση δεν θα θεωρεί ότι εκεί μέσα υπάρχει κάποιος  καταναγκασμός. Το λέω αυτό ως εκπαιδευτικός.
       Οι περισσότερες σχολικές μονάδες, εκτός από αυτές οι οποίες κτίστηκαν σε μια παλιά περίοδο, θυμίζουν δυστυχώς μια εικόνα όπου ο μαθητής μπαίνοντας μέσα περιμένει πότε θα έρθει η ώρα για να φύγει. Και αυτό έχει να κάνει με την εικόνα που αντιλαμβάνεται ο μαθητής μέσα στο σχολείο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή η εικόνα πρέπει να ανατραπεί. Και θα ανατραπεί όταν πραγματικά υπάρξουν σωστές προσπάθειες σε αυτήν την κατεύθυνση όπου αυτός που πηγαίνει στο σχολείο, πραγματικά να πηγαίνει με την καλύτερη διάθεση. Δεν είναι δύσκολο να γίνει. Θα σας θυμίσω ότι κάποτε κάποιοι, όταν ακούστηκε η υπόθεση της ενοποίησης των αρχαιολογικών χώρων, γέλαγαν. Σήμερα είναι πραγματικότητα. Εμείς  είμαστε στην πολιτική εδώ για να ανοίγουμε και να δείχνουμε τους νέους δρόμους, όχι για να διαχειριζόμαστε τις υποθέσεις. 
      ΠΡΟΕΔΡΕΥΩΝ (Ιωάννης Δραγασάκης): Ολοκληρώστε, κύριε συνάδελφε. 
      ΧΡΗΣΤΟΣ ΑΗΔΟΝΗΣ: Κλείνω, λοιπόν, και ευχαριστώ για την ανοχή του ενός  λεπτού. 
      Θέλω να πω ότι είναι ένα σημαντικό θέμα το πώς θα κατασκευάζεται από εδώ και πέρα όχι το έξυπνο σχολείο αλλά το σχολείο. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο κ. Αλευράς για δύο λεπτά. 
      ΑΘΑΝΑΣΙΟΣ ΑΛΕΥΡΑΣ: Ευχαριστώ, κύριε Πρόεδρε.
      Κατ’ αρχάς θα ήθελα να επαινέσω τον τρόπο απάντησης του κυρίου Υπουργού, γιατί -δεν είναι συνηθισμένο για τα μέλη αυτής της Κυβέρνησης- ήταν συγκεκριμένος πάνω στο αντικείμενο της επερώτησης και με μετρημένο ύφος προσπάθησε να δώσει μια περιγραφή της κατάστασης, η οποία δυστυχώς δεν είναι καθόλου ικανοποιητική και νομίζω ότι θα χρειαζόταν με πρωτοβουλία του ιδίου και ο ίδιος ο Υπουργός Εσωτερικών, ο οποίος έχει την ευθύνη για την Τοπική Αυτοδιοίκηση –γιατί, όπως πολύ σωστά εξήγησε ο Κοινοβουλευτικός μας Εκπρόσωπος, μέρος του κράτους και του πολιτικού συστήματος είναι και οι θεσμοί της Αυτοδιοίκησης- να ασχοληθεί με αυτή την κατάσταση, έτσι ώστε εκεί που υπάρχουν ευθύνες στο χώρο της Αυτοδιοίκησης να αποδοθούν και όχι απλώς να αποδοθούν για χάρη μιας ιστορικής καταγραφής, αλλά κυρίως για να αναληφθούν οι αναγκαίες υποχρεώσεις μέσα σε συγκεκριμένα και σαφή χρονοδιαγράμματα. Και θα ήθελα να προσυπογράψω την πρόταση του συναδέλφου, του κ. Αηδόνη, ότι θα πρέπει, κύριε Υπουργέ, με τη συνεργασία όλων των φορέων να δοθεί αυτό το χρονοδιάγραμμα, αυτός ο οδικός χάρτης επίλυσης του προβλήματος, έτσι ώστε και η Βουλή αλλά και η κοινωνία της Ζακύνθου, που τόσο πολύ υποφέρει, να γνωρίζει ποιος αναλαμβάνει να κάνει τι και σε ποιο χρονικό ορίζοντα. Αυτό θα έπρεπε να έχει γίνει από την πρώτη στιγμή. Δυστυχώς δεν έγινε. Ας γίνει την ύστατη στιγμή. 
      Και επειδή πολλά αναφέρθηκαν για το θέμα της σχολικής στέγης, οφείλω να πω ότι δυστυχώς η Κυβέρνηση έχει εξαιρετικά αρνητικές επιδόσεις στον τομέα αυτό και το λέω σε μια περιοχή, την Αθήνα, που έχει πρόβλημα εξεύρεσης κατάλληλων οικοπέδων. Δυστυχώς η πολιτική της Κυβέρνησης με την υποχρηματοδότηση της παιδείας οδήγησε στο εφεύρημα των Σ.Δ.Ι.Τ. στα σχολεία. Ήταν ένα απαράδεκτο εφεύρημα οι συμπράξεις για τη σχολική στέγη. Έχω προσωπικές περιπτώσεις στην Αθήνα, οι οποίες καθυστερούν αδικαιολόγητα για χρόνια, γιατί η Κυβέρνηση με το εφεύρημα αυτό άρχισε να υπόσχεται δεξιά και αριστερά στους συλλόγους ότι «σας λύσαμε το πρόβλημα, τα σχολεία μπαίνουν στις Σ.Δ.Ι.Τ.». Είχα προειδοποιήσει από τότε τους φορείς των συλλόγων ότι οι Σ.Δ.Ι.Τ. θα καθυστερήσουν τέσσερα και πέντε χρόνια να ξεκινήσουν τα έργα. Επιβεβαιώνομαι γιατί κανένα σχολείο δεν έχει ξεκινήσει με Σ.Δ.Ι.Τ. και αμφιβάλλω αν μπορεί ο ΟΣΚ να πει πότε θα ξεκινήσουν και πότε θα ολοκληρωθούν. Και δεν μπορεί να πει και πόσο θα στοιχίσουν σε βάθος χρόνου και αυτό είναι ενδεικτικό της προχειρότητας, όχι του Υπουργείου Παιδείας, αλλά του Υπουργείου Οικονομίας, το οποίο έχει κάνει μια αρχή για τις Σ.Δ.Ι.Τ. ως βιτρίνα, ενώ στη Μεγάλη Βρετανία, που εγκαινιάστηκε ο θεσμός υπήρξε σε βάθος μελέτη του όλου θεσμού, και οικονομική μελέτη και λειτουργική, για να μην υπάρχουν προβλήματα. Εμείς εδώ, λοιπόν, με τις Σ.Δ.Ι.Τ. έχουμε παραπέμψει την επίλυση των προβλημάτων της σχολικής στέγης στο απώτερο μέλλον. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
 	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο κύριος Υφυπουργός.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, δεν θα ήθελα να ξεφύγω από το περιεχόμενο της επερώτησης, αλλά είμαι υποχρεωμένος να απαντήσω στα δύο σημαντικότερα πολιτικά σχόλια τα οποία έγιναν. 
      Κύριοι συνάδελφοι, ο Πρωθυπουργός, ο κ. Καραμανλής, δεν δέχεται σκιές, γκρίζες περιοχές και συμψηφισμούς στο δημόσιο βίο της χώρας. Δεν αρνείται τον έλεγχο και τον καταλογισμό ευθυνών, όπου αυτές υπάρχουν. Έχει αποδείξει με το ήθος, την πολιτική του συμπεριφορά και την προσήλωσή του στους θεσμούς του πολιτεύματος ότι εννοεί τη δημόσια στάση του μέσα σ’ αυτούς τους αυστηρούς προσδιορισμούς. Η παρουσία του στη δημόσια ζωή, πέρα από την προσφορά του, την οποία γνωρίζουν όλοι οι Έλληνες, οι εταίροι μας στην Ευρωπαϊκή Ένωση, οι οποίοι παρακολουθούν τη δημόσια και την οικονομική ζωή της χώρας μας, οι σύμμαχοί μας, θα μείνει στην ιστορία, αφού ανησυχεί ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος για την ηθική του και πολιτική του ακεραιότητα, πέραν της προσφοράς του, επαναλαμβάνω. Οι όποιοι άδικοι χαρακτηρισμοί γίνονται σε βάρος του Πρωθυπουργού της χώρας δεν πλήττουν τον Πρωθυπουργό αλλά το κύρος και την αξιοπιστία της πολιτικής ζωής του τόπου. 
      Τώρα, σε ό,τι αφορά το σχέδιο το οποίο αναζητήσατε, εάν υπάρχει σε ό,τι αφορά την αντιμετώπιση της κρίσης, αξιότιμε κύριε Κοινοβουλευτικέ Εκπρόσωπε, πώς δεν γνωρίζετε όλα αυτά τα οποία επί μέρες η Κυβέρνηση εισηγείται; Και εσείς, χωρίς επί της ουσίας να διαφωνείτε, εμφανίζεστε ότι δήθεν πρόκειται για μία αποτυχημένη προσέγγιση, για μία προσέγγιση, η οποία δεν λαμβάνει υπ’ όψιν τα δεδομένα της κρίσης, αλλά μάλλον κάνετε αυτή την εσφαλμένη ανάλυση, διότι προσπαθείτε από τη μια μεριά να πείτε ότι υπάρχει κρίση και από την άλλη ότι δεν υπάρχει, αλλά είναι ένα πρόβλημα της ελληνικής οικονομίας, για το οποίο η Κυβέρνηση έχει αποτύχει στην αντιμετώπιση αυτών των αναγκών. Αυτά τα δύο δεν συμβιβάζονται. Επιλέξτε. Εάν πράγματι επιμένετε στην αναζήτηση και εφαρμογή ενός σχεδίου, αυτό υπάρχει, το γνωρίζετε και βεβαίως απευθύνεται στα ελληνικά νοικοκυριά, απευθύνεται στα νεαρά ζευγάρια που θέλουν να ξεκινήσουν της ζωή τους με ένα στεγαστικό δάνειο για να στεγάσουν τα όνειρά τους. Τα εξήγησε το πρωί επαρκώς, πληρέστατα, ο Πρωθυπουργός. 
      Τώρα σύντομα, μετάθεση ευθυνών δεν έκανα. Αυτές τις ευθύνες οι οποίες μας αναλογούν τις έχουμε αναλάβει εδώ και ένα χρόνο. Όμως, γιατί δεν αναγνωρίζετε ότι ήμουν υποχρεωμένος και υποχρεωμένη η πολιτική ηγεσία του Υπουργείου και ο Οργανισμός Σχολικών Κτηρίων να παρακολουθήσουμε αυτά τα οποία συμφωνήθηκαν με την επίσκεψη μου εκεί, ότι θα συνεχίσει η Νομαρχιακή Αυτοδιοίκηση την υπόθεση της εκπόνησης της μελέτης, ότι αυτή η μελέτη εν συνεχεία θα παραδοθεί στον Ο.Σ.Κ. και ότι έτσι θα πάμε μετά στην τρίτη φάση της χρηματοδότησης του έργου; 
      Εγώ, λοιπόν, δεσμεύομαι για τα εξής, όχι με τη μορφή των υποσχέσεων αλλά των ανακοινώσεων και για τούτο απεστάλη σήμερα, χθες μάλλον, έγγραφο από τον Διευθύνοντα του Ο.Σ.Κ. στο Νομάρχη Ζακύνθου. Περιμένουμε με καταληκτική ημερομηνία, όπως οι ίδιοι είχαν δεσμευθεί την 20η Νοεμβρίου, να μας παραδοθεί από το μελετητή και από μηχανικό της νομαρχίας η μελέτη. Θα τη δημοπρατήσουμε, σε ενάμιση μήνα επιδιώκουμε να έχουμε ανάδοχο και θα τη χρηματοδοτήσουμε. Εάν υπάρχουν ευθύνες στη Νομαρχιακή Αυτοδιοίκηση, στο μελετητή για καθυστέρηση, αυτές θα τους καταλογιστούν με όποια μέσα και δυνατότητες έχουμε. Δεν υπάρχει περιθώριο ανοχής σ’ αυτήν την κατάσταση, η οποία οδηγεί σε πολλές καθυστερήσεις.
      Τώρα, είπατε «γιατί δεν χρηματοδοτούσαμε τόσο καιρό». Μόνο για το 2006, το 2007 και το 2008 η Νομαρχιακή Αυτοδιοίκηση έχει χρηματοδοτηθεί με 1,3 εκατομμύριο ευρώ. Το 1,3 εκατομμύριο ευρώ μένει να μας γνωριστεί πού δαπανήθηκε. Διότι εγώ, κύριε συνάδελφε, δεν μπορεί να είμαι κάθε μέρα στην κάθε περιφέρεια και νομίζω ότι αυτό και εσείς το αναγνωρίζετε, ούτε μπορώ να ελέγχω το Νομαρχιακό Συμβούλιο για την κατανομή των δαπανών των χρηματοδοτήσεων. Έχετε Αξιωματική Αντιπολίτευση στη Νομαρχιακή Αυτοδιοίκηση Ζακύνθου, κάντε μια ερώτηση να σας γνωριστεί πού δαπανήθηκαν το ποσά αυτά και εγώ θα μένω πάντοτε με τις επιφυλάξεις μου εάν ορθώς έγινε η κατανομή. Αλλά αυτό ορίζουν οι νόμοι. 
      ΔΗΜΗΤΡΙΟΣ ΒΑΡΒΑΡΙΓΟΣ: Δεν μπορεί να μεταθέτετε την ευθύνη στην Αντιπολίτευση, κύριε Υπουργέ.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όχι, με συγχωρείτε, νομίζω ότι μιλώ καλά ελληνικά. Δεν καταλογίζω ευθύνες στην Αντιπολίτευση. Σας είπα ότι μπορείτε εκεί να κάνετε μια ερώτηση για να πληροφορηθείτε και εσείς και εμείς πώς έγινε η κατανομή της χρηματοδότησης. Δεν σημαίνει αυτό τίποτα παραπάνω, σημαίνει όμως ότι τόσα χρόνια, τέσσερα χρόνια, τρία χρόνια, η Κυβέρνηση, ο Οργανισμός έχει ανταποκριθεί στην υποχρέωσή του με 1,3 εκατομμύριο ευρώ σε μία εκλογική περιφέρεια, σε ένα νομό περιορισμένης εκτάσεως.
      ΔΗΜΗΤΡΙΟΣ ΒΑΡΒΑΡΙΓΟΣ: Εσείς σαν Υπουργείο δεν μπορείτε να μάθετε και θα βάλουμε την Αντιπολίτευση να ρωτήσει; 
      ΠΡΟΕΔΡΕΥΩΝ (Ιωάννης Δραγασάκης): Δεν έχετε το λόγο και δεν υπάρχει και δυνατότητα διαλόγου αυτήν την ώρα. 
      Ολοκληρώστε, κύριε Υπουργέ, αν έχετε την καλοσύνη. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Σε ό,τι αφορά τη συμπεριφορά του κ. Λέγκα και την απόφασή του, δεν είναι μέλος της Κυβέρνησης ο κ. Λέγκας; Δεν πλήρωσε μέσα στο χρόνο στον οποίο αυτό ήταν εφικτό τη μελέτη; Η Κυβέρνηση, λοιπόν, ήταν που ανταποκρίθηκε σε όλες αυτές τις υποχρεώσεις και σήμερα για τα υπόλοιπα τα οποία είπατε σας είπα και προηγουμένως ότι είναι οι μηχανικοί του Ο.Σ.Κ. για να δουν αυτά τα ζητήματα της στέγης που προέκυψαν μετά τις τελευταίες βροχές, όπως και εσείς αναφέρατε, για να δουν όποιες άλλες επιδιορθώσεις είναι εφικτές, οι οποίες θα γίνουν με δαπάνες του Οργανισμού Σχολικών Κτηρίων. Διότι ακόμα και τώρα η Νομαρχιακή Αυτοδιοίκηση χρηματοδοτείται από τον Οργανισμό Σχολικών Κτηρίων και για τις έκτακτες περιπτώσεις, όταν αυτό κριθεί είτε με προγραμματική σύμβαση είτε με απευθείας επιχορήγηση. Δεν έχουμε αρνηθεί να ανταποκριθούμε σ’ αυτές τις υποχρεώσεις. 
     Ευχαρίστως αποδέχομαι την πρόταση του κ. Κακλαμάνη για τη συνέχεια της προσπάθειας του αντισεισμικού ελέγχου των σχολείων. Ήδη υπάρχουν τέτοιοι έλεγχοι, οι οποίοι συνεχίζονται πάντοτε με τη σύμπραξη των πέντε πολυτεχνείων και οι καθηγητές του πολυτεχνείου Στεφάνου και Ντουλιάτος μάς έχουν δώσει δεκαεπτά πρότυπες μελέτες, διότι όλα τα σχολεία μελετούνται πλέον ως βιοκλιματικά. 
     Μιας και αναφερθήκατε και στο Τ.Ε.Ι. Πειραιά, θέλω να σας πω ότι 6,5 εκατομμύρια ευρώ είχε στη διάθεσή του από τον προϋπολογισμό δημοσίων επενδύσεων και απορρόφησε μόνο 2,8. Τα λειτουργικά του αυξήθηκαν κατά τη διάρκεια της διακυβέρνησης της Νέας Δημοκρατίας από 9,5 εκατομμύρια σε 14,5 εκατομμύρια. Επιπροσθέτως 600.000 ευρώ είναι η φετινή πρόσθετη επιχορήγηση. 
     Μιας και αναφερθήκατε στα θέματα των τμημάτων και επαγγελματικών δικαιωμάτων, θέλω να σας πω ότι εμείς δεν ακολουθούμε την πολιτική να ιδρύουμε πανεπιστημιακά τμήματα για λόγους μικροπολιτικής, εντυπώσεων και καλών σχέσεων με την τοπική κοινωνία, πρακτική η οποία οδήγησε σ' αυτό το αδιέξοδο της μη συγκεκριμένης, προσδιορισμένης ανάδειξης επαγγελματικών δικαιωμάτων. Και βέβαια είναι γνωστές οι συγκρούσεις με το Τεχνικό Επιμελητήριο σε ό,τι αφορά τους αποφοίτους των Τ.Ε.Ι. Είναι γνωστά πανεπιστημιακά τμήματα, τα οποία στερούνται προεδρικών διαταγμάτων με επαγγελματικά δικαιώματα και βέβαια σαράντα πέντε τμήματα Α.Ε.Ι. και Τ.Ε.Ι., τα οποία χρηματοδοτούνταν από το ΕΠΕΑΕΚ είναι εκτός προϋπολογισμού, τα οποία, η «ανάλγητη Δεξιά», έρχεται σήμερα να εντάξει στον προϋπολογισμό, να πληρώσει, να μην ιδρύει άλλα τμήματα, να μη φαινόμαστε ευχάριστοι. 
     Μόνο στην εκλογική μου περιφέρεια έχω πίεση για τέσσερα τμήματα και είμαι Υφυπουργός της Εθνικής Παιδείας και Θρησκευμάτων και αντί να λέω στους συμπατριώτες μου «ναι, θα ιδρύσω ένα τμήμα» για  να είμαι ευχάριστος, τους λέω ότι δεν θα ιδρύσουμε οποιοδήποτε τμήμα. Δεν είμαι σίγουρος ότι πολλοί από εσάς, αν ήσασταν στην ίδια θέση με μένα, θα το κάνατε. Το κάνω σεβόμενος το δημόσιο ταμείο και την αξιοπιστία του Υπουργείου και της Κυβέρνησης. Γνωρίζετε πολύ καλά τα αιτήματα που έχουν υποβληθεί για την ανάπτυξη του Πανεπιστημίου Πελοποννήσου και γνωρίζετε και τι προσωπικό κόστος πληρώνω, διότι αρνούμαι αυτή την πρακτική. 
     Βέβαια, μη μας λέτε συνέχεια για τις δαπάνες, διότι έχουν αυξηθεί σε πραγματικές τιμές οι δαπάνες για την παιδεία, πάνω από 2.000.000.000 ευρώ τα τελευταία χρόνια της διοίκησης της χώρας από τη Νέα Δημοκρατία και είναι μία απόδειξη η οποία δεν διαψεύδεται. Είναι αριθμοί. Μπορεί τα ποσοστά να μην είναι εκεί που θέλαμε όλοι μας να είναι, αλλά οι ονομαστικές τιμές είναι αυτές. 
     Τέλος, είπατε, κύριε Κοινοβουλευτικέ Εκπρόσωπε, μεταξύ των άλλων και για το θέμα της υγείας. Δεν είναι της αρμοδιότητάς μου να απαντήσω, αλλά θέλω να σας παρακαλέσω να ρίξετε μία ματιά σε μία σημαντική έρευνα της εφημερίδας «ΤΟ ΒΗΜΑ», η οποία έγινε το Νοέμβριο του 2003, και δημοσιεύτηκε σε περίπου τριάντα συνέχειες. Διαβάστε τι έχει εντοπίσει αυτή η έρευνα για το χώρο της υγείας, για τα κέντρα υγείας κατά τη διάρκεια της διακυβέρνησης της χώρας από το ΠΑ.ΣΟ.Κ.. 
     Εμείς, κύριε Πρόεδρε, όλα αυτά τα θέματα, επαναλαμβάνω, για λόγους πολιτικών πεποιθήσεων, κάτω από τη συγκεκριμένη δύσκολη οικονομική συγκυρία, δεν είμαστε διατεθειμένοι να τα αντιμετωπίσουμε με τη λογική των άγονων αντιπαραθέσεων. Και για όλα τα θέματα που θέσατε ότι είναι ανοιχτά για την εκπαίδευση, δεν συμφωνώ μαζί σας σε όλα όσα είπατε, αλλά μη φεύγετε από τις θεσμικές διαδικασίες εθνικού διαλόγου με διάφορες αφορμές. Μπροστά είναι οι καιροί, μπορούμε να συμφωνήσουμε, μπορούμε να συζητήσουμε και για το αυτοτελές λύκειο και για την αύξηση των δαπανών και για την όποια άλλη απαιτουμένη μεταρρύθμιση χρειάζεται η εκπαιδευτική μας κοινότητα. 
     Σας ευχαριστώ. 
     ΠΡΟΕΔΡΕΥΩΝ (Ιωάννης Δραγασάκης): Σας ευχαριστούμε και εμείς. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ειλικρινά νιώθω πάρα πολύ άβολα γιατί η Βουλή συζητά επί ώρες για το ζήτημα ενός σχολικού κτηρίου, ενός σχολικού συγκροτήματος στη Ζάκυνθο. Το ζήτημα αυτό έπρεπε να έχει επιλυθεί προ πολλού και το γεγονός ότι κατέστη αντικείμενο επερώτησης σημαίνει ότι έχει αποτύχει πλήρως ο κρατικός μηχανισμός σε ένα μικρό παράδειγμα που εκλήθη να αντιμετωπίσει και να διεκπεραιώσει. 
     Δεν αρκεί να έρχεται εδώ ο αρμόδιος Υφυπουργός και να καταγγέλλει –γιατί περί αυτού πρόκειται- τη συμπεριφορά της Νομαρχιακής Αυτοδιοίκησης και του Νομάρχη Ζακύνθου προσωπικά. Ο Νομάρχης Ζακύνθου ανήκει στη Νέα Δημοκρατία, είναι στέλεχος του κόμματος που κυβερνά. Δεν αρκεί να τον υποδεικνύει ως υπεύθυνο ο κύριος Υφυπουργός. Πρέπει να ληφθούν αμέσως μέτρα ασφαλιστικού χαρακτήρα για να μην κινδυνεύουν τα παιδιά και για να κάνουν αξιοπρεπώς μάθημα στη προσωρινή τους στέγη. Νομίζω ότι έχουν ωριμάσει οι συνθήκες ώστε το έργο να αφαιρεθεί από την αρμοδιότητα της Νομαρχιακής Αυτοδιοίκησης και με τις διαδικασίες που προβλέπει η νομοθεσία να το αναλάβει, να το χειριστεί ταχύρυθμα ο Οργανισμός Σχολικών Κτηρίων. 
     Θα εκτεθείτε ξανά, κύριε Υφυπουργέ, θα έρθετε ξανά εδώ για να απολογηθείτε εκ μέρους της Κυβέρνησης. Και πάλι θα αναγκαστείτε να μας πείτε ότι δεν ενήργησε εμπροθέσμως η Νομαρχιακή Αυτοδιοίκηση, αλλά αυτό ήδη θα έχει ταλαιπωρήσει για μία ακόμη χρονιά εκατοντάδες παιδιά και τις οικογένειές τους στη Ζάκυνθο. 
     Αντιλαμβάνομαι τη δυσκολία που έχετε να απολογείστε για το σύνολο της κυβερνητικής πολιτικής. Η περίοδος είναι ιδιαίτερα κρίσιμη και σήμερα που θα υπήρχε μία ευκαιρία να αλλάξει το αντικείμενο της κεντρικής πολιτικής συζήτησης, την ευκαιρία αυτή η Κυβέρνηση την έχασε, διότι η κατάθεση του προϋπολογισμού δεν αποτελεί πολιτικό γεγονός, δεν αποτελεί παρέμβαση, δεν αποτελεί πρωτοβουλία. Ουσιαστικά η Κυβέρνηση ομολογεί ότι δεν μπορεί να κάνει τίποτα το ριζοσπαστικό, τίποτα που να ανοίγει μία προοπτική. 
     Ειλικρινά θεωρώ αδιανόητο μία Κυβέρνηση που θα μπορούσε να μετατρέψει τη διεθνή οικονομική κρίση σε εφαλτήριο για τη δική της ανάκαμψη, να εμφανίζεται τόσο ηττοπαθής, τόσο αδύναμη και τόσο πολύ παραιτημένη. 
     Είναι δυνατόν να εμφανίζεται ένας προϋπολογισμός δημοσίων επενδύσεων μειωμένος κατά 9%, υπό τις σημερινές οικονομικές και κοινωνικές συνθήκες; Είναι δυνατόν να δημιουργείται μία γενική δημοσιονομική φενάκη λέγοντας ότι ο ρυθμός αύξησης του Α.Ε.Π. θα είναι 2,7%; Είναι δυνατόν να καλλιεργείται μία δημοσιονομική ψευδαίσθηση λέγοντας ότι το έλλειμμα θα διατηρηθεί στο όριο του 2%; Και είναι δυνατόν εσείς, στο Υπουργείο Παιδείας, να αναλάβετε να χειριστείτε τα θέματα, ουσιαστικά την κρίση στην εκπαίδευση, μέσα σ' αυτό το γενικό, οικονομικό και δημοσιονομικό πλαίσιο, χωρίς ένα σχέδιο αντιμετώπισης κρίσης; Είναι δυνατόν να ξεπεραστεί το κραυγαλέο πρόβλημα στο χώρο της υγείας που κυριαρχεί στις εφημερίδες, στους τηλεοπτικούς και ραδιοφωνικούς σταθμούς με αυτές τις προβλέψεις του προϋπολογισμού; Δεν υπάρχουν απαντήσεις σήμερα προς τον Έλληνα πολίτη. Η Κυβέρνηση εμφανίστηκε σήμερα σιωπηλή, αδύναμη, ουσιαστικά μας είπε ότι δεν μπορεί να κάνει τίποτα και αυτό εκπέμπει ένα μήνυμα ανασφάλειας, το οποίο βεβαίως επιτείνει την κοινωνική και οικονομική κρίση, γιατί η οικονομική κρίση είναι πρωτίστως μία κρίση εμπιστοσύνης, όπως είχα την ευκαιρία να πω και χθες. 
     Κύριε Υπουργέ, αντιλαμβάνομαι ότι ζείτε την καθημερινότητα της εκπαιδευτικής διοίκησης, βλέπετε τι κόπος απαιτείται για να γίνει έστω και το πιο μικρό πράγμα και θέλετε να σας αναγνωρίσει η Βουλή ότι έχετε καλή πίστη, καλή διάθεση, ότι καταβάλλετε φιλότιμες και εργώδεις προσπάθειες. Εγώ αυτό να το αναγνωρίσω, να το προσυπογράψω, νομίζω ότι το δικαιούστε αυτό. Το πρόβλημα, όμως, δεν είναι στο δικό σας επίπεδο. Το πρόβλημα της χώρας, είναι πρόβλημα ηγεσίας. Δεν είναι το πρόβλημα της χώρας η ικανότητα ενός νέου Βουλευτή, προκειμένου να ανταποκριθεί στα καθήκοντα του Υφυπουργού. Έχουμε τέτοιο πολιτικό δυναμικό στη χώρα μας. Αυτό που θέλει τώρα ο πολίτης είναι να νιώσει πως ο εντολοδόχος του, αυτός που τον ψήφισε πριν από έναν περίπου χρόνο, στις 16 Σεπτεμβρίου 2007, έχει αίσθηση της ευθύνης του, μπορεί να πάρει πρωτοβουλίες, μπορεί να διαχειριστεί μια μεγάλη κρίση.
      Αυτό σημαίνει κράτος στις μέρες μας. Το κράτος είναι ο μεγάλος διαχειριστής κρίσεων. Κρίση είναι ο σεισμός της Ζακύνθου, κρίση είναι το πρόβλημα το σχολικού συγκροτήματος του Αγίου Κηρύκου, κρίση είναι και αυτό που υφίσταται η διεθνής οικονομία, αυτό που υφίσταται το ελληνικό τραπεζικό σύστημα, κρίση είναι αυτό που υφίσταται ο κάθε μικρός και μεσαίος επιχειρηματίας, το κάθε νοικοκυριό, ο κάθε εργαζόμενος, ο κάθε νέος που δεν έχει ελπίδα που δεν βλέπει να ανοίγεται ένα παράθυρο ευκαιρίας γι’ αυτόν.
      Όταν,  λοιπόν, υπάρχει αυτό το έλλειμμα ηγεσίας που καθηλώνει την Κυβέρνησή σας, δεν μπορεί να θεωρεί επαρκή η Βουλή μια απάντηση, η οποία είναι απάντηση διοικητικού χαρακτήρα. Η διοίκηση του κράτους έχει πάρα πολύ μεγάλη σημασία. Το κράτος πρέπει να έχει μια ενεργό και αποτελεσματική διοίκηση, αλλά χωρίς πολιτική διακυβέρνηση, χωρίς πολιτικό προσανατολισμό, χωρίς την αναγκαία αυτοπεποίθηση, χωρίς να υπάρχει μια αφήγηση για τη χώρα για το παρόν και το μέλλον της, δεν μπορούμε να υπερβούμε τις σημερινές καθηλωτικές συνθήκες. Αυτό θα έπρεπε κατ’ εξοχήν να γίνεται στο χώρο της εκπαίδευσης, θα έπρεπε να γίνεται στο χώρο του κοινωνικού κράτους, θα έπρεπε να γίνεται και στο χώρο της παραγωγής, διότι εδώ κανείς δεν μιλάει για το μεγάλο έλλειμμα της χώρας, που είναι έλλειμμα παραγωγικό.
      Σ’ αυτές τις απαιτήσεις θα θέλαμε να εστιαστείτε, κύριε Υπουργέ, αλλά αντιλαμβανόμαστε ότι δεν ανήκει στη δική σας αρμοδιότητα και φυσικά και δεν συνιστά δική σας ευθύνη το γεγονός ότι ο Πρωθυπουργός της χώρας και άρα η Κυβέρνηση συνολικά δεν μπορεί να ανταποκριθεί σ’ αυτές τις ανάγκες. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Το λόγο έχει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Αξιότιμε κύριε κοινοβουλευτικέ εκπρόσωπε, πράγματι έχετε διεκδικήσει με επιτυχία να διακρίνεστε μέσα στο χώρο σας ως ο κατ’ εξοχήν αντίπαλος του Πρωθυπουργού της χώρας. Αλλά δεν υπάρχει κρίση ηγεσίας. Υπάρχει έκρηξη υποκρισίας και λαϊκισμού στη δημόσια ζωή της χώρας. Σε ό,τι προτείνουμε είστε απέναντι. Όποια πρωτοβουλία αναλαμβάνουμε, την υπονομεύετε.
      Δεν έχω διάθεση να επιστρέψω στο παρελθόν, αλλά εδώ είναι όλες οι υπαναχωρήσεις που έχετε κάνει πρόσφατα στη δημόσια ζωή της χώρας. 
      Κρίση εμπιστοσύνης πάλι δεν υπάρχει, διότι εμείς δεν κερδίζουμε τίποτα με το να αντιδικούμε μαζί σας. Κερδίζουμε όταν συνομιλούμε με την κοινωνία. Και στην κοινωνία πατάμε γερά, αισθανόμαστε την εμπιστοσύνη του ελληνικού λαού και γι’ αυτό συνεχίζουμε το πρόγραμμα των μεταρρυθμίσεων για το οποίο μας ψήφισε. 
      Κρίση εμπιστοσύνης μάλλον αλλού υπάρχει, όταν βλέπετε ότι παρ’ όλα αυτά τα οποία μας προσάπτετε, παρ’ όλα όσα μας καταλογίζετε, δεν βλέπετε να αυξάνουν τα ποσοστά του κόμματός σας και η αποδοχή το Προέδρου του ΠΑ.ΣΟ.Κ. ως μελλοντικού Πρωθυπουργού από την πλειοψηφία της ελληνικής κοινωνίας.
      Τώρα, σε ό,τι αφορά το συγκεκριμένο σχέδιο για την αντιμετώπιση της κρίσης, δεν θα επικαλεστώ δικά μου επιχειρήματα. Παρακαλώ πάρα πολύ διαβάστε το χθεσινό άρθρο του έγκυρου  οικονομικού αναλυτή, του κ. Νικολάου, στην εφημερίδα «ΚΑΘΗΜΕΡΙΝΗ». Θα δείτε ότι επισημαίνει ότι είναι ανύπαρκτες οι διαφορές μας, άλλα άλλοι λόγοι πολιτικής σκοπιμότητας είναι αυτοί οι οποίοι σας υποχρεώνουν να μας επιτίθεστε, να μας καταλογίζετε ότι δήθεν εξυπηρετούμε τους τραπεζίτες και αγνοούμε το λαό, λες και έχετε να προτείνετε κάποιον άλλο μηχανισμό με τον οποίο θα μπορούσαμε να φανούμε περισσότερο χρήσιμοι στους Έλληνες πολίτες πέραν των όσων προτείνουμε εμείς στο δικό μας σχέδιο. 
      Και, βεβαίως, δεν μας κάνουν χάρη από την Ευρωπαϊκή Ένωση με αυτά τα οποία ο αρμόδιος Επίτροπος κ. Αλμούνια περιγράφει στην τελευταία του έκθεση, διότι προ ημερών επενδύατε στην έκθεση του κ. Αλμούνια, πριν ανακοινωθεί, μήπως και τεθεί η χώρα υπό περιορισμό σε ό,τι αφορά την παρακολούθηση της διαδικασίας του ελλείμματος. Είχατε επενδύσει, τα έλεγαν δικά σας στελέχη όλα αυτά. Όταν, βεβαίως, η έκθεση δεν δικαίωσε τις προσδοκίες σας, τότε έρχεστε και μας λέτε άλλα επιχειρήματα. 
      Τέλος, σ’ ό,τι αφορά το συγκρότημα, επαναλαμβάνω ότι, πρώτον, δεν κατήγγειλα κανένα νομάρχη. Δεν υπάρχει δική μου φράση που να εμπεριέχει τη λέξη «καταγγέλλω» ή «καταγγελία». Επέμενα και επιμένω ότι οι διαδικασίες τις οποίες επέλεξε η Νομαρχιακή Αυτοδιοίκηση και ο δήμος και η σχολική κοινότητα ήταν αυτές που με την τήρησή τους μας οδήγησαν σ’ αυτήν την καθυστέρηση. Πού είδατε ότι εγώ κατήγγειλα το νομάρχη; 
      Τελειώνω με το εξής και είναι αυτό που επισφραγίζει τη συζήτηση. Εμείς και την πρόταση που κάνατε να περιέλθει η υπόθεση της κατασκευής του έργου στον Ο.Σ.Κ. ούτως ή άλλως την έχουμε αναλάβει λέγοντας ότι μόλις παραδοθεί η μελέτη θα ξεκινήσουν αμέσως οι διαδικασίες. Όμως στην περίπτωση που δεν παραδοθεί η μελέτη ή δεν έχει ετοιμαστεί η μελέτη, πάλι και αυτό το κενό, αυτή την ανάγκη αναλαμβάνουμε να την καλύψουμε από τον Ο.Σ.Κ.. Κι αν μας είχαν επιτρέψει, κύριε Κοινοβουλευτικέ Εκπρόσωπε, οι ίδιοι οι οποίοι αργότερα –και δεν εννοώ προς Θεού το συνάδελφο- άλλαξαν γνώμη, όταν πήγα στη Ζάκυνθο, από την πρώτη στιγμή να αναλάβουμε το έργο, ευελπιστώ ότι δεν θα είχαμε αυτά τα αποτελέσματα. 
      Πάντως, σας ευχαριστώ για τη συμβολή σας στη συζήτηση. Σας ευχαριστώ για την προσπάθεια που από κοινού κάνουμε απέναντι στην εκπαιδευτική κοινότητα της Ζακύνθου και το μαθητικό της κόσμο. 
      Σας ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, κατέθεσαν σχέδιο νόμου: «Προώθηση της συμπαραγωγής δύο ή περισσοτέρων χρήσιμων μορφών ενέργειας, ρύθμιση ζητημάτων σχετικών με το Υδροηλεκτρικό Έργο Μεσοχώρας και άλλες διατάξεις».
      Παραπέμπεται στην αρμόδια διαρκή επιτροπή.
      Κυρίες και κύριοι συνάδελφοι κηρύσσεται περαιωμένη η συζήτηση επί της υπ’ αριθμ. 23/16-10-2008 επερώτησης Βουλευτών του ΠΑ.ΣΟ.Κ. προς τον Υπουργό Εθνικής Παιδείας και Θρησκευμάτων, σχετικά με το Συγκρότημα Τεχνικής Εκπαίδευσης Αγίου Κήρυκα Ζακύνθου. 
      Δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.40΄ λύεται η συνεδρίαση για την προσεχή Δευτέρα 24 Νοεμβρίου 2008 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) συζήτηση της υπ΄αριθμ. 16/8.10.08 επερώτησης Βουλευτών του ΠΑ.ΣΟ.Κ. προς τον Υπουργό Δικαιοσύνης, σχετικά με την ανέγερση νέων σωφρονιστικών καταστημάτων, σύμφωνα με την ημερήσια διάταξη που έχει διανεμηθεί.
      O   ΠΡΟΕΔΡΟΣ                                                ΟΙ   ΓΡΑΜΜΑΤΕΙΣ
Τελευταία Αποθήκευση:	2/12/2008 12:28:00 μμ	Από:	S.boulia
Εκτυπώθηκε:	2/12/2008 12:22:00 μμ

